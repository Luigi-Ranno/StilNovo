{"text": "<canto>\nPerch’i’ no spero di tornar giammai,\nballatetta, in Toscana,\nva’ tu, leggera e piana,\ndritt’a la donna mia,\nche per sua cortesia\nti farà molto onore.\nTu porterai novelle di sospiri\npiene di doglie e di molta paura;\nma guarda che persona non ti miri\n10 che sia nemica di gentil natura:\nché certo per la mia disaventura\ntu saresti contesa,\ntanto dal lei ripresa\nche mi sarebbe angoscia;\ndopo la morte, poscia,\npianto e novel dolore\nTu senti, ballatetta, che la morte\nmi stringe sì, che vita m’abbandona;\ne senti come ’l cor si sbatte forte\n20 per quel che ciascun spirito ragiona.\nTanto è distrutta già la mia persona,\nch’i’ non posso soffrire:\nse tu mi vuoi servire,\nmena l’anima teco\n(molto di ciò ti preco)\nquando uscirà del core.\nDeh, ballatetta mia, a la tu’ amistate\nquest’anima che trema raccomando:\nmenala teco, nella sua pietate,\n30 a quella bella donna a cu’ ti mando.\nDeh, ballatetta, dille sospirando,\nquando le se’ presente:\n“Questa vostra servente\nvien per istar con voi,\npartita da colui\nche fu servo d’Amore “.\nTu, voce sbigottita e deboletta\nch’esci piangendo de lo cor dolente\ncoll’anima e con questa ballatetta\n40 va’ ragionando della strutta mente.\nVoi troverete una donna piacente,\ndi sì dolce intelletto\nche vi sarà diletto\nstarle davanti ognora.\nAnim’, e tu l’adora\nsempre, nel su’ valore\n</canto>"}
{"text": "<canto>\nIn un boschetto trova’ pasturella\npiù che la stella – bella, al mi’ parere.\nCavelli avea biondetti e ricciutelli,\ne gli occhi pien’ d’amor, cera rosata;\ncon sua verghetta pasturav’ agnelli;\n[di]scalza, di rugiada era bagnata;\ncantava come fosse ’namorata:\ner’ adornata – di tutto piacere.\nD’amor la saluta’ imantenente\n10 e domandai s’avesse compagnia;\ned ella mi rispose dolzemente\nche sola sola per lo bosco gia,\ne disse: – Sacci, quando l’augel pia,\nallor disïa – ’l me’ cor drudo avere – .\nPo’ che mi disse di sua condizione\ne per lo bosco augelli audìo cantare,\nfra me stesso diss’ i’: – Or è stagione\ndi questa pasturella gio’ pigliare – .\nMerzé le chiesi sol che di basciare\n20 ed abracciar, – se le fosse ’n volere.\nPer man mi prese, d’amorosa voglia,\ne disse che donato m’avea ’l core;\nmenòmmi sott’ una freschetta foglia,\nlà dov’i’ vidi fior’ d’ogni colore;\ne tanto vi sent’o gioia e dolzore,\nche ’l die d’amore – mi parea vedere.\n</canto>"}
{"text": "<canto>\nO donna mia, non vedestù colui\nche ’n su lo core mi tenea la mano\nquando ti respondea fiochetto e piano\nper la temenza de li colpi sui?\n5 E’ fu Amore, che, trovando noi,\nmeco ristette, che venia lontano,\nin guisa d’arcier presto sorïano\nacconcio sol per uccider altrui.\nE’ trasse poi de li occhi tuo’ sospiri,\n10 i qua’ me saettò nel cor sì forte,\nch’i’ mi partì’ sbigotito fuggendo.\nAllor m’aparve di sicur la Morte,\nacompagnata di quelli martiri\nche soglion consumare altru’ piangendo.\n</canto>"}
{"text": "<canto>\nNoi siàn le triste penne isbigotite,\nle cesoiuzze e ’l coltellin dolente,\nch’avemo scritte dolorosamente\nquelle parole che vo’ avete udite.\n5 Or vi diciàn perché noi siàn partite\ne siàn venute a voi qui di presente:\nla man che ci movea dice che sente\ncose dubbiose nel core apparite;\nle quali hanno destrutto sì costui\n10 ed hannol posto sì presso a la morte,\nch’altro non n’è rimaso che sospiri.\nOr vi preghiàn quanto possiàn più forte\nche non sdegniate di tenerci noi,\ntanto ch’un poco di pietà vi miri\n</canto>"}
{"text": "<canto>\nVoi che per li occhi mi passaste ’l core\ne destaste la mente che dormia,\nguardate a l’angosciosa vita mia,\nche sospirando la distrugge Amore.\n5 E vèn tagliando di sì gran valore,\nche’ deboletti spiriti van via:\nriman figura sol en segnoria\ne voce alquanta, che parla dolore.\nQuesta vertù d’amor che m’ha disfatto\n10 da’ vostr’ occhi gentil’ presta si mosse:\nun dardo mi gittò dentro dal fianco.\nSi giunse ritto ’l colpo al primo tratto,\nche l’anima tremando si riscosse\nveggendo morto ’l cor nel lato manco.\n</canto>"}
{"text": "<canto>\nPerché non fuoro a me gli occhi dispenti\no tolti, sì che de la lor veduta\nnon fosse nella mente mia venuta\na dir: “Ascolta se nel cor mi senti” ?\n5 Ch’una paura di novi tormenti\nm’aparve allor, s’ crudel e aguta,\nche l’anima chiamò: “Donna, or ci aiuta,\nche gli occhi ed i’ non rimagnàn dolenti!”\nTu gli ha’ lasciati sì, che venne Amore\n10 a pianger sovra lor pietosamente,\ntanto che s’ode una profonda voce\nla quale dice: “Chi gran pena sente\nguardi costui, e vedrà ’l su’ core\nche Morte ’l porta ’n man tagliato in croce”.\n</canto>"}
{"text": "<canto>\nTu m’hai sì piena di dolor la mente,\nche l’anima si briga di partire,\ne li sospir’ che manda ’l cor dolente\nmostrano agli occhi che non può soffrire.\n5Amor, che lo tuo grande valor sente,\ndice: – E’ mi duol che ti convien morire\nper questa fiera donna, che nïente\npar che piatate di te voglia udire – .\nI’ vo come colui ch’è fuor di vita,\n10che pare, a chi lo sguarda, ch’omo sia\nfatto di rame o di pietra o di legno,\nche si conduca sol per maestria\ne porti ne lo core una ferita\nche sia, com’ egli è morto, aperto segno.\n</canto>"}
{"text": "<canto>\nBiltà di donna e di saccente core\ne cavalieri armati che sien genti;\ncantar d’augelli e ragionar d’amore;\nadorni legni ’n mar forte correnti;\n5 aria serena quand’ apar l’albore\ne bianca neve scender senza venti;\nrivera d’acqua e prato d’ogni fiore;\noro, argento, azzuro ’n ornamenti:\nciò passa la beltate e la valenza\n10 de la mia donna e ’l su’ gentil coraggio,\nsì che rasembra vile a chi ciò guarda;\ne tanto più d’ogn’ altr’ ha canoscenza,\nquanto lo ciel de la terra è maggio.\nA simil di natura ben non tarda\n</canto>"}
{"text": "<canto>\nChi è questa che vèn, ch’ogn’om la mira,\nche fa tremar di chiaritate l’âre\ne mena seco Amor, sì che parlare\nnull’omo pote, ma ciascun sospira?\n5 O Deo, che sembra quando li occhi gira,\ndical’ Amor, ch’i’ nol savria contare:\ncontanto d’umiltà donna mi pare,\nch’ogn’altra ver’ di lei i’ la chiam’ ira.\nNon si poria contar la sua piagenza,\n10 ch’a le’ s’inchin’ ogni gentil vertute,\ne la beltate per sua dea la mostra.\nNon fu s’ alta già la mente nostra\ne non si pose ’n noi tanta salute,\nche propiamente n’aviàn canoscenza\n</canto>"}
{"text": "<canto>\nAvete ’n vo’ li fior’ e la verdura\ne ciò che luce od è bello a vedere;\nrisplende più che sol vostra figura:\nchi vo’ non vede, ma’ non pò valere.\n5 In questo mondo non ha creatura\nsì piena di bieltà né di piacere;\ne chi d’amor si teme, lu’ assicura\nvostro bel vis’ a tanto ’n sé volere.\nLe donne che vi fanno compagnia\n10 assa’ mi piaccion per lo vostro amore;\ned i’ le prego per lor cortesia\nche qual più può più vi faccia onore\ned aggia cara vostra segnoria,\nperché di tutte siete la migliore.\n</canto>"}
{"text": "<canto>\nAvete ’n vo’ li fior’ e la verdura\ne ciò che luce od è bello a vedere;\nrisplende più che sol vostra figura:\nchi vo’ non vede, ma’ non pò valere.\n5 In questo mondo non ha creatura\nsì piena di bieltà né di piacere;\ne chi d’amor si teme, lu’ assicura\nvostro bel vis’ a tanto ’n sé volere.\nLe donne che vi fanno compagnia\n10 assa’ mi piaccion per lo vostro amore;\ned i’ le prego per lor cortesia\nche qual più può più vi faccia onore\ned aggia cara vostra segnoria,\nperché di tutte siete la migliore.\n</canto>"}
{"text": "<canto>\nLo giorno se n’andava, e l’aere bruno\ntoglieva li animai che sono in terra\nda le fatiche loro; e io sol uno\nm’apparecchiava a sostener la guerra\nsì del cammino e sì de la pietate,\nche ritrarrà la mente che non erra.\nO muse, o alto ingegno, or m’aiutate;\no mente che scrivesti ciò ch’io vidi,\nqui si parrà la tua nobilitate.\nIo cominciai: «Poeta che mi guidi,\nguarda la mia virtù s’ell’ è possente,\nprima ch’a l’alto passo tu mi fidi.\nTu dici che di Silvïo il parente,\ncorruttibile ancora, ad immortale\nsecolo andò, e fu sensibilmente.\nPerò, se l’avversario d’ogne male\ncortese i fu, pensando l’alto effetto\nch’uscir dovea di lui, e ’l chi e ’l quale\nnon pare indegno ad omo d’intelletto;\nch’e’ fu de l’alma Roma e di suo impero\nne l’empireo ciel per padre eletto:\nla quale e ’l quale, a voler dir lo vero,\nfu stabilita per lo loco santo\nu’ siede il successor del maggior Piero.\nPer quest’ andata onde li dai tu vanto,\nintese cose che furon cagione\ndi sua vittoria e del papale ammanto.\nAndovvi poi lo Vas d’elezïone,\nper recarne conforto a quella fede\nch’è principio a la via di salvazione.\nMa io, perché venirvi? o chi ’l concede?\nIo non Enëa, io non Paulo sono;\nme degno a ciò né io né altri ’l crede.\nPer che, se del venire io m’abbandono,\ntemo che la venuta non sia folle.\nSe’ savio; intendi me’ ch’i’ non ragiono».\nE qual è quei che disvuol ciò che volle\ne per novi pensier cangia proposta,\nsì che dal cominciar tutto si tolle,\ntal mi fec’ ïo ’n quella oscura costa,\nperché, pensando, consumai la ’mpresa\nche fu nel cominciar cotanto tosta.\n«S’i’ ho ben la parola tua intesa»,\nrispuose del magnanimo quell’ ombra,\n«l’anima tua è da viltade offesa;\nla qual molte fïate l’omo ingombra\nsì che d’onrata impresa lo rivolve,\ncome falso veder bestia quand’ ombra.\nDa questa tema acciò che tu ti solve,\ndirotti perch’ io venni e quel ch’io ’ntesi\nnel primo punto che di te mi dolve.\nIo era tra color che son sospesi,\ne donna mi chiamò beata e bella,\ntal che di comandare io la richiesi.\nLucevan li occhi suoi più che la stella;\ne cominciommi a dir soave e piana,\ncon angelica voce, in sua favella:\n“O anima cortese mantoana,\ndi cui la fama ancor nel mondo dura,\ne durerà quanto ’l mondo lontana,\nl’amico mio, e non de la ventura,\nne la diserta piaggia è impedito\nsì nel cammin, che vòlt’ è per paura;\ne temo che non sia già sì smarrito,\nch’io mi sia tardi al soccorso levata,\nper quel ch’i’ ho di lui nel cielo udito.\nOr movi, e con la tua parola ornata\ne con ciò c’ha mestieri al suo campare,\nl’aiuta sì ch’i’ ne sia consolata.\nI’ son Beatrice che ti faccio andare;\nvegno del loco ove tornar disio;\namor mi mosse, che mi fa parlare.\nQuando sarò dinanzi al segnor mio,\ndi te mi loderò sovente a lui”.\nTacette allora, e poi comincia’ io:\n“O donna di virtù sola per cui\nl’umana spezie eccede ogne contento\ndi quel ciel c’ha minor li cerchi sui,\ntanto m’aggrada il tuo comandamento,\nche l’ubidir, se già fosse, m’è tardi;\npiù non t’è uo’ ch’aprirmi il tuo talento.\nMa dimmi la cagion che non ti guardi\nde lo scender qua giuso in questo centro\nde l’ampio loco ove tornar tu ardi”.\n“Da che tu vuo’ saver cotanto a dentro,\ndirotti brievemente”, mi rispuose,\n“perch’ i’ non temo di venir qua entro.\nTemer si dee di sole quelle cose\nc’hanno potenza di fare altrui male;\nde l’altre no, ché non son paurose.\nI’ son fatta da Dio, sua mercé, tale,\nche la vostra miseria non mi tange,\nné fiamma d’esto ’ncendio non m’assale.\nDonna è gentil nel ciel che si compiange\ndi questo ’mpedimento ov’ io ti mando,\nsì che duro giudicio là sù frange.\nQuesta chiese Lucia in suo dimando\ne disse:—Or ha bisogno il tuo fedele\ndi te, e io a te lo raccomando—.\nLucia, nimica di ciascun crudele,\nsi mosse, e venne al loco dov’ i’ era,\nche mi sedea con l’antica Rachele.\nDisse:—Beatrice, loda di Dio vera,\nché non soccorri quei che t’amò tanto,\nch’uscì per te de la volgare schiera?\nNon odi tu la pieta del suo pianto,\nnon vedi tu la morte che ’l combatte\nsu la fiumana ove ’l mar non ha vanto?—.\nAl mondo non fur mai persone ratte\na far lor pro o a fuggir lor danno,\ncom’ io, dopo cotai parole fatte,\nvenni qua giù del mio beato scanno,\nfidandomi del tuo parlare onesto,\nch’onora te e quei ch’udito l’hanno”.\nPoscia che m’ebbe ragionato questo,\nli occhi lucenti lagrimando volse,\nper che mi fece del venir più presto.\nE venni a te così com’ ella volse:\nd’inanzi a quella fiera ti levai\nche del bel monte il corto andar ti tolse.\nDunque: che è? perché, perché restai,\nperché tanta viltà nel core allette,\nperché ardire e franchezza non hai,\nposcia che tai tre donne benedette\ncuran di te ne la corte del cielo,\ne ’l mio parlar tanto ben ti promette?».\nQuali fioretti dal notturno gelo\nchinati e chiusi, poi che ’l sol li ’mbianca,\nsi drizzan tutti aperti in loro stelo,\ntal mi fec’ io di mia virtude stanca,\ne tanto buono ardire al cor mi corse,\nch’i’ cominciai come persona franca:\n«Oh pietosa colei che mi soccorse!\ne te cortese ch’ubidisti tosto\na le vere parole che ti porse!\nTu m’hai con disiderio il cor disposto\nsì al venir con le parole tue,\nch’i’ son tornato nel primo proposto.\nOr va, ch’un sol volere è d’ambedue:\ntu duca, tu segnore e tu maestro».\nCosì li dissi; e poi che mosso fue,\nintrai per lo cammino alto e silvestro.\n</canto>"}
{"text": "<canto>\n‘Per me si va ne la città dolente,\nper me si va ne l’etterno dolore,\nper me si va tra la perduta gente.\nGiustizia mosse il mio alto fattore;\nfecemi la divina podestate,\nla somma sapïenza e ’l primo amore.\nDinanzi a me non fuor cose create\nse non etterne, e io etterno duro.\nLasciate ogne speranza, voi ch’intrate’.\nQueste parole di colore oscuro\nvid’ ïo scritte al sommo d’una porta;\nper ch’io: «Maestro, il senso lor m’è duro».\nEd elli a me, come persona accorta:\n«Qui si convien lasciare ogne sospetto;\nogne viltà convien che qui sia morta.\nNoi siam venuti al loco ov’ i’ t’ho detto\nche tu vedrai le genti dolorose\nc’hanno perduto il ben de l’intelletto».\nE poi che la sua mano a la mia puose\ncon lieto volto, ond’ io mi confortai,\nmi mise dentro a le segrete cose.\nQuivi sospiri, pianti e alti guai\nrisonavan per l’aere sanza stelle,\nper ch’io al cominciar ne lagrimai.\nDiverse lingue, orribili favelle,\nparole di dolore, accenti d’ira,\nvoci alte e fioche, e suon di man con elle\nfacevano un tumulto, il qual s’aggira\nsempre in quell’ aura sanza tempo tinta,\ncome la rena quando turbo spira.\nE io ch’avea d’error la testa cinta,\ndissi: «Maestro, che è quel ch’i’ odo?\ne che gent’ è che par nel duol sì vinta?».\nEd elli a me: «Questo misero modo\ntegnon l’anime triste di coloro\nche visser sanza ’nfamia e sanza lodo.\nMischiate sono a quel cattivo coro\nde li angeli che non furon ribelli\nné fur fedeli a Dio, ma per sé fuoro.\nCaccianli i ciel per non esser men belli,\nné lo profondo inferno li riceve,\nch’alcuna gloria i rei avrebber d’elli».\nE io: «Maestro, che è tanto greve\na lor che lamentar li fa sì forte?».\nRispuose: «Dicerolti molto breve.\nQuesti non hanno speranza di morte,\ne la lor cieca vita è tanto bassa,\nche ’nvidïosi son d’ogne altra sorte.\nFama di loro il mondo esser non lassa;\nmisericordia e giustizia li sdegna:\nnon ragioniam di lor, ma guarda e passa».\nE io, che riguardai, vidi una ’nsegna\nche girando correva tanto ratta,\nche d’ogne posa mi parea indegna;\ne dietro le venìa sì lunga tratta\ndi gente, ch’i’ non averei creduto\nche morte tanta n’avesse disfatta.\nPoscia ch’io v’ebbi alcun riconosciuto,\nvidi e conobbi l’ombra di colui\nche fece per viltade il gran rifiuto.\nIncontanente intesi e certo fui\nche questa era la setta d’i cattivi,\na Dio spiacenti e a’ nemici sui.\nQuesti sciaurati, che mai non fur vivi,\nerano ignudi e stimolati molto\nda mosconi e da vespe ch’eran ivi.\nElle rigavan lor di sangue il volto,\nche, mischiato di lagrime, a’ lor piedi\nda fastidiosi vermi era ricolto.\nE poi ch’a riguardar oltre mi diedi,\nvidi genti a la riva d’un gran fiume;\nper ch’io dissi: «Maestro, or mi concedi\nch’i’ sappia quali sono, e qual costume\nle fa di trapassar parer sì pronte,\ncom’ i’ discerno per lo fioco lume».\nEd elli a me: «Le cose ti fier conte\nquando noi fermerem li nostri passi\nsu la trista riviera d’Acheronte».\nAllor con li occhi vergognosi e bassi,\ntemendo no ’l mio dir li fosse grave,\ninfino al fiume del parlar mi trassi.\nEd ecco verso noi venir per nave\nun vecchio, bianco per antico pelo,\ngridando: «Guai a voi, anime prave!\nNon isperate mai veder lo cielo:\ni’ vegno per menarvi a l’altra riva\nne le tenebre etterne, in caldo e ’n gelo.\nE tu che se’ costì, anima viva,\npàrtiti da cotesti che son morti».\nMa poi che vide ch’io non mi partiva,\ndisse: «Per altra via, per altri porti\nverrai a piaggia, non qui, per passare:\npiù lieve legno convien che ti porti».\nE ’l duca lui: «Caron, non ti crucciare:\nvuolsi così colà dove si puote\nciò che si vuole, e più non dimandare».\nQuinci fuor quete le lanose gote\nal nocchier de la livida palude,\nche ’ntorno a li occhi avea di fiamme rote.\nMa quell’ anime, ch’eran lasse e nude,\ncangiar colore e dibattero i denti,\nratto che ’nteser le parole crude.\nBestemmiavano Dio e lor parenti,\nl’umana spezie e ’l loco e ’l tempo e ’l seme\ndi lor semenza e di lor nascimenti.\nPoi si ritrasser tutte quante insieme,\nforte piangendo, a la riva malvagia\nch’attende ciascun uom che Dio non teme.\nCaron dimonio, con occhi di bragia\nloro accennando, tutte le raccoglie;\nbatte col remo qualunque s’adagia.\nCome d’autunno si levan le foglie\nl’una appresso de l’altra, fin che ’l ramo\nvede a la terra tutte le sue spoglie,\nsimilemente il mal seme d’Adamo\ngittansi di quel lito ad una ad una,\nper cenni come augel per suo richiamo.\nCosì sen vanno su per l’onda bruna,\ne avanti che sien di là discese,\nanche di qua nuova schiera s’auna.\n«Figliuol mio», disse ’l maestro cortese,\n«quelli che muoion ne l’ira di Dio\ntutti convegnon qui d’ogne paese;\ne pronti sono a trapassar lo rio,\nché la divina giustizia li sprona,\nsì che la tema si volve in disio.\nQuinci non passa mai anima buona;\ne però, se Caron di te si lagna,\nben puoi sapere omai che ’l suo dir suona».\nFinito questo, la buia campagna\ntremò sì forte, che de lo spavento\nla mente di sudore ancor mi bagna.\nLa terra lagrimosa diede vento,\nche balenò una luce vermiglia\nla qual mi vinse ciascun sentimento;\ne caddi come l’uom cui sonno piglia.\n</canto>"}
{"text": "<canto>\nRuppemi l’alto sonno ne la testa\nun greve truono, sì ch’io mi riscossi\ncome persona ch’è per forza desta;\ne l’occhio riposato intorno mossi,\ndritto levato, e fiso riguardai\nper conoscer lo loco dov’ io fossi.\nVero è che ’n su la proda mi trovai\nde la valle d’abisso dolorosa\nche ’ntrono accoglie d’infiniti guai.\nOscura e profonda era e nebulosa\ntanto che, per ficcar lo viso a fondo,\nio non vi discernea alcuna cosa.\n«Or discendiam qua giù nel cieco mondo»,\ncominciò il poeta tutto smorto.\n«Io sarò primo, e tu sarai secondo».\nE io, che del color mi fui accorto,\ndissi: «Come verrò, se tu paventi\nche suoli al mio dubbiare esser conforto?».\nEd elli a me: «L’angoscia de le genti\nche son qua giù, nel viso mi dipigne\nquella pietà che tu per tema senti.\nAndiam, ché la via lunga ne sospigne».\nCosì si mise e così mi fé intrare\nnel primo cerchio che l’abisso cigne.\nQuivi, secondo che per ascoltare,\nnon avea pianto mai che di sospiri\nche l’aura etterna facevan tremare;\nciò avvenia di duol sanza martìri,\nch’avean le turbe, ch’eran molte e grandi,\nd’infanti e di femmine e di viri.\nLo buon maestro a me: «Tu non dimandi\nche spiriti son questi che tu vedi?\nOr vo’ che sappi, innanzi che più andi,\nch’ei non peccaro; e s’elli hanno mercedi,\nnon basta, perché non ebber battesmo,\nch’è porta de la fede che tu credi;\ne s’e’ furon dinanzi al cristianesmo,\nnon adorar debitamente a Dio:\ne di questi cotai son io medesmo.\nPer tai difetti, non per altro rio,\nsemo perduti, e sol di tanto offesi\nche sanza speme vivemo in disio».\nGran duol mi prese al cor quando lo ’ntesi,\nperò che gente di molto valore\nconobbi che ’n quel limbo eran sospesi.\n«Dimmi, maestro mio, dimmi, segnore»,\ncomincia’ io per voler esser certo\ndi quella fede che vince ogne errore:\n«uscicci mai alcuno, o per suo merto\no per altrui, che poi fosse beato?».\nE quei che ’ntese il mio parlar coverto,\nrispuose: «Io era nuovo in questo stato,\nquando ci vidi venire un possente,\ncon segno di vittoria coronato.\nTrasseci l’ombra del primo parente,\nd’Abèl suo figlio e quella di Noè,\ndi Moïsè legista e ubidente;\nAbraàm patrïarca e Davìd re,\nIsraèl con lo padre e co’ suoi nati\ne con Rachele, per cui tanto fé,\ne altri molti, e feceli beati.\nE vo’ che sappi che, dinanzi ad essi,\nspiriti umani non eran salvati».\nNon lasciavam l’andar perch’ ei dicessi,\nma passavam la selva tuttavia,\nla selva, dico, di spiriti spessi.\nNon era lunga ancor la nostra via\ndi qua dal sonno, quand’ io vidi un foco\nch’emisperio di tenebre vincia.\nDi lungi n’eravamo ancora un poco,\nma non sì ch’io non discernessi in parte\nch’orrevol gente possedea quel loco.\n«O tu ch’onori scïenzïa e arte,\nquesti chi son c’hanno cotanta onranza,\nche dal modo de li altri li diparte?».\nE quelli a me: «L’onrata nominanza\nche di lor suona sù ne la tua vita,\ngrazïa acquista in ciel che sì li avanza».\nIntanto voce fu per me udita:\n«Onorate l’altissimo poeta;\nl’ombra sua torna, ch’era dipartita».\nPoi che la voce fu restata e queta,\nvidi quattro grand’ ombre a noi venire:\nsembianz’ avevan né trista né lieta.\nLo buon maestro cominciò a dire:\n«Mira colui con quella spada in mano,\nche vien dinanzi ai tre sì come sire:\nquelli è Omero poeta sovrano;\nl’altro è Orazio satiro che vene;\nOvidio è ’l terzo, e l’ultimo Lucano.\nPerò che ciascun meco si convene\nnel nome che sonò la voce sola,\nfannomi onore, e di ciò fanno bene».\nCosì vid’ i’ adunar la bella scola\ndi quel segnor de l’altissimo canto\nche sovra li altri com’ aquila vola.\nDa ch’ebber ragionato insieme alquanto,\nvolsersi a me con salutevol cenno,\ne ’l mio maestro sorrise di tanto;\ne più d’onore ancora assai mi fenno,\nch’e’ sì mi fecer de la loro schiera,\nsì ch’io fui sesto tra cotanto senno.\nCosì andammo infino a la lumera,\nparlando cose che ’l tacere è bello,\nsì com’ era ’l parlar colà dov’ era.\nVenimmo al piè d’un nobile castello,\nsette volte cerchiato d’alte mura,\ndifeso intorno d’un bel fiumicello.\nQuesto passammo come terra dura;\nper sette porte intrai con questi savi:\ngiugnemmo in prato di fresca verdura.\nGenti v’eran con occhi tardi e gravi,\ndi grande autorità ne’ lor sembianti:\nparlavan rado, con voci soavi.\nTraemmoci così da l’un de’ canti,\nin loco aperto, luminoso e alto,\nsì che veder si potien tutti quanti.\nColà diritto, sovra ’l verde smalto,\nmi fuor mostrati li spiriti magni,\nche del vedere in me stesso m’essalto.\nI’ vidi Eletra con molti compagni,\ntra ’ quai conobbi Ettòr ed Enea,\nCesare armato con li occhi grifagni.\nVidi Cammilla e la Pantasilea;\nda l’altra parte vidi ’l re Latino\nche con Lavina sua figlia sedea.\nVidi quel Bruto che cacciò Tarquino,\nLucrezia, Iulia, Marzïa e Corniglia;\ne solo, in parte, vidi ’l Saladino.\nPoi ch’innalzai un poco più le ciglia,\nvidi ’l maestro di color che sanno\nseder tra filosofica famiglia.\nTutti lo miran, tutti onor li fanno:\nquivi vid’ ïo Socrate e Platone,\nche ’nnanzi a li altri più presso li stanno;\nDemocrito che ’l mondo a caso pone,\nDïogenès, Anassagora e Tale,\nEmpedoclès, Eraclito e Zenone;\ne vidi il buono accoglitor del quale,\nDïascoride dico; e vidi Orfeo,\nTulïo e Lino e Seneca morale;\nEuclide geomètra e Tolomeo,\nIpocràte, Avicenna e Galïeno,\nAveroìs, che ’l gran comento feo.\nIo non posso ritrar di tutti a pieno,\nperò che sì mi caccia il lungo tema,\nche molte volte al fatto il dir vien meno.\nLa sesta compagnia in due si scema:\nper altra via mi mena il savio duca,\nfuor de la queta, ne l’aura che trema.\nE vegno in parte ove non è che luca.\n</canto>"}
{"text": "<canto>\nCosì discesi del cerchio primaio\ngiù nel secondo, che men loco cinghia\ne tanto più dolor, che punge a guaio.\nStavvi Minòs orribilmente, e ringhia:\nessamina le colpe ne l’intrata;\ngiudica e manda secondo ch’avvinghia.\nDico che quando l’anima mal nata\nli vien dinanzi, tutta si confessa;\ne quel conoscitor de le peccata\nvede qual loco d’inferno è da essa;\ncignesi con la coda tante volte\nquantunque gradi vuol che giù sia messa.\nSempre dinanzi a lui ne stanno molte:\nvanno a vicenda ciascuna al giudizio,\ndicono e odono e poi son giù volte.\n«O tu che vieni al doloroso ospizio»,\ndisse Minòs a me quando mi vide,\nlasciando l’atto di cotanto offizio,\n«guarda com’ entri e di cui tu ti fide;\nnon t’inganni l’ampiezza de l’intrare!».\nE ’l duca mio a lui: «Perché pur gride?\nNon impedir lo suo fatale andare:\nvuolsi così colà dove si puote\nciò che si vuole, e più non dimandare».\nOr incomincian le dolenti note\na farmisi sentire; or son venuto\nlà dove molto pianto mi percuote.\nIo venni in loco d’ogne luce muto,\nche mugghia come fa mar per tempesta,\nse da contrari venti è combattuto.\nLa bufera infernal, che mai non resta,\nmena li spirti con la sua rapina;\nvoltando e percotendo li molesta.\nQuando giungon davanti a la ruina,\nquivi le strida, il compianto, il lamento;\nbestemmian quivi la virtù divina.\nIntesi ch’a così fatto tormento\nenno dannati i peccator carnali,\nche la ragion sommettono al talento.\nE come li stornei ne portan l’ali\nnel freddo tempo, a schiera larga e piena,\ncosì quel fiato li spiriti mali\ndi qua, di là, di giù, di sù li mena;\nnulla speranza li conforta mai,\nnon che di posa, ma di minor pena.\nE come i gru van cantando lor lai,\nfaccendo in aere di sé lunga riga,\ncosì vid’ io venir, traendo guai,\nombre portate da la detta briga;\nper ch’i’ dissi: «Maestro, chi son quelle\ngenti che l’aura nera sì gastiga?».\n«La prima di color di cui novelle\ntu vuo’ saper», mi disse quelli allotta,\n«fu imperadrice di molte favelle.\nA vizio di lussuria fu sì rotta,\nche libito fé licito in sua legge,\nper tòrre il biasmo in che era condotta.\nEll’ è Semiramìs, di cui si legge\nche succedette a Nino e fu sua sposa:\ntenne la terra che ’l Soldan corregge.\nL’altra è colei che s’ancise amorosa,\ne ruppe fede al cener di Sicheo;\npoi è Cleopatràs lussurïosa.\nElena vedi, per cui tanto reo\ntempo si volse, e vedi ’l grande Achille,\nche con amore al fine combatteo.\nVedi Parìs, Tristano»; e più di mille\nombre mostrommi e nominommi a dito,\nch’amor di nostra vita dipartille.\nPoscia ch’io ebbi ’l mio dottore udito\nnomar le donne antiche e ’ cavalieri,\npietà mi giunse, e fui quasi smarrito.\nI’ cominciai: «Poeta, volontieri\nparlerei a quei due che ’nsieme vanno,\ne paion sì al vento esser leggeri».\nEd elli a me: «Vedrai quando saranno\npiù presso a noi; e tu allor li priega\nper quello amor che i mena, ed ei verranno».\nSì tosto come il vento a noi li piega,\nmossi la voce: «O anime affannate,\nvenite a noi parlar, s’altri nol niega!».\nQuali colombe dal disio chiamate\ncon l’ali alzate e ferme al dolce nido\nvegnon per l’aere, dal voler portate;\ncotali uscir de la schiera ov’ è Dido,\na noi venendo per l’aere maligno,\nsì forte fu l’affettüoso grido.\n«O animal grazïoso e benigno\nche visitando vai per l’aere perso\nnoi che tignemmo il mondo di sanguigno,\nse fosse amico il re de l’universo,\nnoi pregheremmo lui de la tua pace,\npoi c’hai pietà del nostro mal perverso.\nDi quel che udire e che parlar vi piace,\nnoi udiremo e parleremo a voi,\nmentre che ’l vento, come fa, ci tace.\nSiede la terra dove nata fui\nsu la marina dove ’l Po discende\nper aver pace co’ seguaci sui.\nAmor, ch’al cor gentil ratto s’apprende,\nprese costui de la bella persona\nche mi fu tolta; e ’l modo ancor m’offende.\nAmor, ch’a nullo amato amar perdona,\nmi prese del costui piacer sì forte,\nche, come vedi, ancor non m’abbandona.\nAmor condusse noi ad una morte.\nCaina attende chi a vita ci spense».\nQueste parole da lor ci fuor porte.\nQuand’ io intesi quell’ anime offense,\nchina’ il viso, e tanto il tenni basso,\nfin che ’l poeta mi disse: «Che pense?».\nQuando rispuosi, cominciai: «Oh lasso,\nquanti dolci pensier, quanto disio\nmenò costoro al doloroso passo!».\nPoi mi rivolsi a loro e parla’ io,\ne cominciai: «Francesca, i tuoi martìri\na lagrimar mi fanno tristo e pio.\nMa dimmi: al tempo d’i dolci sospiri,\na che e come concedette amore\nche conosceste i dubbiosi disiri?».\nE quella a me: «Nessun maggior dolore\nche ricordarsi del tempo felice\nnella miseria; e ciò sa ’l tuo dottore.\nMa s’a conoscer la prima radice\ndel nostro amor tu hai cotanto affetto,\ndirò come colui che piange e dice.\nNoi leggiavamo un giorno per diletto\ndi Lancialotto come amor lo strinse;\nsoli eravamo e sanza alcun sospetto.\nPer più fïate li occhi ci sospinse\nquella lettura, e scolorocci il viso;\nma solo un punto fu quel che ci vinse.\nQuando leggemmo il disïato riso\nesser basciato da cotanto amante,\nquesti, che mai da me non fia diviso,\nla bocca mi basciò tutto tremante.\nGaleotto fu ’l libro e chi lo scrisse:\nquel giorno più non vi leggemmo avante».\nMentre che l’uno spirto questo disse,\nl’altro piangëa; sì che di pietade\nio venni men così com’ io morisse.\nE caddi come corpo morto cade.\n</canto>"}
{"text": "<canto>\nAl tornar de la mente, che si chiuse\ndinanzi a la pietà d’i due cognati,\nche di trestizia tutto mi confuse,\nnovi tormenti e novi tormentati\nmi veggio intorno, come ch’io mi mova\ne ch’io mi volga, e come che io guati.\nIo sono al terzo cerchio, de la piova\netterna, maladetta, fredda e greve;\nregola e qualità mai non l’è nova.\nGrandine grossa, acqua tinta e neve\nper l’aere tenebroso si riversa;\npute la terra che questo riceve.\nCerbero, fiera crudele e diversa,\ncon tre gole caninamente latra\nsovra la gente che quivi è sommersa.\nLi occhi ha vermigli, la barba unta e atra,\ne ’l ventre largo, e unghiate le mani;\ngraffia li spirti ed iscoia ed isquatra.\nUrlar li fa la pioggia come cani;\nde l’un de’ lati fanno a l’altro schermo;\nvolgonsi spesso i miseri profani.\nQuando ci scorse Cerbero, il gran vermo,\nle bocche aperse e mostrocci le sanne;\nnon avea membro che tenesse fermo.\nE ’l duca mio distese le sue spanne,\nprese la terra, e con piene le pugna\nla gittò dentro a le bramose canne.\nQual è quel cane ch’abbaiando agogna,\ne si racqueta poi che ’l pasto morde,\nché solo a divorarlo intende e pugna,\ncotai si fecer quelle facce lorde\nde lo demonio Cerbero, che ’ntrona\nl’anime sì, ch’esser vorrebber sorde.\nNoi passavam su per l’ombre che adona\nla greve pioggia, e ponavam le piante\nsovra lor vanità che par persona.\nElle giacean per terra tutte quante,\nfuor d’una ch’a seder si levò, ratto\nch’ella ci vide passarsi davante.\n«O tu che se’ per questo ’nferno tratto»,\nmi disse, «riconoscimi, se sai:\ntu fosti, prima ch’io disfatto, fatto».\nE io a lui: «L’angoscia che tu hai\nforse ti tira fuor de la mia mente,\nsì che non par ch’i’ ti vedessi mai.\nMa dimmi chi tu se’ che ’n sì dolente\nloco se’ messo, e hai sì fatta pena,\nche, s’altra è maggio, nulla è sì spiacente».\nEd elli a me: «La tua città, ch’è piena\nd’invidia sì che già trabocca il sacco,\nseco mi tenne in la vita serena.\nVoi cittadini mi chiamaste Ciacco:\nper la dannosa colpa de la gola,\ncome tu vedi, a la pioggia mi fiacco.\nE io anima trista non son sola,\nché tutte queste a simil pena stanno\nper simil colpa». E più non fé parola.\nIo li rispuosi: «Ciacco, il tuo affanno\nmi pesa sì, ch’a lagrimar mi ’nvita;\nma dimmi, se tu sai, a che verranno\nli cittadin de la città partita;\ns’alcun v’è giusto; e dimmi la cagione\nper che l’ha tanta discordia assalita».\nE quelli a me: «Dopo lunga tencione\nverranno al sangue, e la parte selvaggia\ncaccerà l’altra con molta offensione.\nPoi appresso convien che questa caggia\ninfra tre soli, e che l’altra sormonti\ncon la forza di tal che testé piaggia.\nAlte terrà lungo tempo le fronti,\ntenendo l’altra sotto gravi pesi,\ncome che di ciò pianga o che n’aonti.\nGiusti son due, e non vi sono intesi;\nsuperbia, invidia e avarizia sono\nle tre faville c’hanno i cuori accesi».\nQui puose fine al lagrimabil suono.\nE io a lui: «Ancor vo’ che mi ’nsegni\ne che di più parlar mi facci dono.\nFarinata e ’l Tegghiaio, che fuor sì degni,\nIacopo Rusticucci, Arrigo e ’l Mosca\ne li altri ch’a ben far puoser li ’ngegni,\ndimmi ove sono e fa ch’io li conosca;\nché gran disio mi stringe di savere\nse ’l ciel li addolcia o lo ’nferno li attosca».\nE quelli: «Ei son tra l’anime più nere;\ndiverse colpe giù li grava al fondo:\nse tanto scendi, là i potrai vedere.\nMa quando tu sarai nel dolce mondo,\npriegoti ch’a la mente altrui mi rechi:\npiù non ti dico e più non ti rispondo».\nLi diritti occhi torse allora in biechi;\nguardommi un poco e poi chinò la testa:\ncadde con essa a par de li altri ciechi.\nE ’l duca disse a me: «Più non si desta\ndi qua dal suon de l’angelica tromba,\nquando verrà la nimica podesta:\nciascun rivederà la trista tomba,\nripiglierà sua carne e sua figura,\nudirà quel ch’in etterno rimbomba».\nSì trapassammo per sozza mistura\nde l’ombre e de la pioggia, a passi lenti,\ntoccando un poco la vita futura;\nper ch’io dissi: «Maestro, esti tormenti\ncrescerann’ ei dopo la gran sentenza,\no fier minori, o saran sì cocenti?».\nEd elli a me: «Ritorna a tua scïenza,\nche vuol, quanto la cosa è più perfetta,\npiù senta il bene, e così la doglienza.\nTutto che questa gente maladetta\nin vera perfezion già mai non vada,\ndi là più che di qua essere aspetta».\nNoi aggirammo a tondo quella strada,\nparlando più assai ch’i’ non ridico;\nvenimmo al punto dove si digrada:\nquivi trovammo Pluto, il gran nemico.\n</canto>"}
{"text": "<canto>\n«Pape Satàn, pape Satàn aleppe!»,\ncominciò Pluto con la voce chioccia;\ne quel savio gentil, che tutto seppe,\ndisse per confortarmi: «Non ti noccia\nla tua paura; ché, poder ch’elli abbia,\nnon ci torrà lo scender questa roccia».\nPoi si rivolse a quella ’nfiata labbia,\ne disse: «Taci, maladetto lupo!\nconsuma dentro te con la tua rabbia.\nNon è sanza cagion l’andare al cupo:\nvuolsi ne l’alto, là dove Michele\nfé la vendetta del superbo strupo».\nQuali dal vento le gonfiate vele\ncaggiono avvolte, poi che l’alber fiacca,\ntal cadde a terra la fiera crudele.\nCosì scendemmo ne la quarta lacca,\npigliando più de la dolente ripa\nche ’l mal de l’universo tutto insacca.\nAhi giustizia di Dio! tante chi stipa\nnove travaglie e pene quant’ io viddi?\ne perché nostra colpa sì ne scipa?\nCome fa l’onda là sovra Cariddi,\nche si frange con quella in cui s’intoppa,\ncosì convien che qui la gente riddi.\nQui vid’ i’ gente più ch’altrove troppa,\ne d’una parte e d’altra, con grand’ urli,\nvoltando pesi per forza di poppa.\nPercotëansi ’ncontro; e poscia pur lì\nsi rivolgea ciascun, voltando a retro,\ngridando: «Perché tieni?» e «Perché burli?».\nCosì tornavan per lo cerchio tetro\nda ogne mano a l’opposito punto,\ngridandosi anche loro ontoso metro;\npoi si volgea ciascun, quand’ era giunto,\nper lo suo mezzo cerchio a l’altra giostra.\nE io, ch’avea lo cor quasi compunto,\ndissi: «Maestro mio, or mi dimostra\nche gente è questa, e se tutti fuor cherci\nquesti chercuti a la sinistra nostra».\nEd elli a me: «Tutti quanti fuor guerci\nsì de la mente in la vita primaia,\nche con misura nullo spendio ferci.\nAssai la voce lor chiaro l’abbaia,\nquando vegnono a’ due punti del cerchio\ndove colpa contraria li dispaia.\nQuesti fuor cherci, che non han coperchio\npiloso al capo, e papi e cardinali,\nin cui usa avarizia il suo soperchio».\nE io: «Maestro, tra questi cotali\ndovre’ io ben riconoscere alcuni\nche furo immondi di cotesti mali».\nEd elli a me: «Vano pensiero aduni:\nla sconoscente vita che i fé sozzi,\nad ogne conoscenza or li fa bruni.\nIn etterno verranno a li due cozzi:\nquesti resurgeranno del sepulcro\ncol pugno chiuso, e questi coi crin mozzi.\nMal dare e mal tener lo mondo pulcro\nha tolto loro, e posti a questa zuffa:\nqual ella sia, parole non ci appulcro.\nOr puoi, figliuol, veder la corta buffa\nd’i ben che son commessi a la fortuna,\nper che l’umana gente si rabbuffa;\nché tutto l’oro ch’è sotto la luna\ne che già fu, di quest’ anime stanche\nnon poterebbe farne posare una».\n«Maestro mio», diss’ io, «or mi dì anche:\nquesta fortuna di che tu mi tocche,\nche è, che i ben del mondo ha sì tra branche?».\nE quelli a me: «Oh creature sciocche,\nquanta ignoranza è quella che v’offende!\nOr vo’ che tu mia sentenza ne ’mbocche.\nColui lo cui saver tutto trascende,\nfece li cieli e diè lor chi conduce\nsì, ch’ogne parte ad ogne parte splende,\ndistribuendo igualmente la luce.\nSimilemente a li splendor mondani\nordinò general ministra e duce\nche permutasse a tempo li ben vani\ndi gente in gente e d’uno in altro sangue,\noltre la difension d’i senni umani;\nper ch’una gente impera e l’altra langue,\nseguendo lo giudicio di costei,\nche è occulto come in erba l’angue.\nVostro saver non ha contasto a lei:\nquesta provede, giudica, e persegue\nsuo regno come il loro li altri dèi.\nLe sue permutazion non hanno triegue:\nnecessità la fa esser veloce;\nsì spesso vien chi vicenda consegue.\nQuest’ è colei ch’è tanto posta in croce\npur da color che le dovrien dar lode,\ndandole biasmo a torto e mala voce;\nma ella s’è beata e ciò non ode:\ncon l’altre prime creature lieta\nvolve sua spera e beata si gode.\nOr discendiamo omai a maggior pieta;\ngià ogne stella cade che saliva\nquand’ io mi mossi, e ’l troppo star si vieta».\nNoi ricidemmo il cerchio a l’altra riva\nsovr’ una fonte che bolle e riversa\nper un fossato che da lei deriva.\nL’acqua era buia assai più che persa;\ne noi, in compagnia de l’onde bige,\nintrammo giù per una via diversa.\nIn la palude va c’ha nome Stige\nquesto tristo ruscel, quand’ è disceso\nal piè de le maligne piagge grige.\nE io, che di mirare stava inteso,\nvidi genti fangose in quel pantano,\nignude tutte, con sembiante offeso.\nQueste si percotean non pur con mano,\nma con la testa e col petto e coi piedi,\ntroncandosi co’ denti a brano a brano.\nLo buon maestro disse: «Figlio, or vedi\nl’anime di color cui vinse l’ira;\ne anche vo’ che tu per certo credi\nche sotto l’acqua è gente che sospira,\ne fanno pullular quest’ acqua al summo,\ncome l’occhio ti dice, u’ che s’aggira.\nFitti nel limo dicon: “Tristi fummo\nne l’aere dolce che dal sol s’allegra,\nportando dentro accidïoso fummo:\nor ci attristiam ne la belletta negra”.\nQuest’ inno si gorgoglian ne la strozza,\nché dir nol posson con parola integra».\nCosì girammo de la lorda pozza\ngrand’ arco tra la ripa secca e ’l mézzo,\ncon li occhi vòlti a chi del fango ingozza.\nVenimmo al piè d’una torre al da sezzo.\n</canto>"}
{"text": "<canto>\nIo dico, seguitando, ch’assai prima\nche noi fossimo al piè de l’alta torre,\nli occhi nostri n’andar suso a la cima\nper due fiammette che i vedemmo porre,\ne un’altra da lungi render cenno,\ntanto ch’a pena il potea l’occhio tòrre.\nE io mi volsi al mar di tutto ’l senno;\ndissi: «Questo che dice? e che risponde\nquell’ altro foco? e chi son quei che ’l fenno?».\nEd elli a me: «Su per le sucide onde\ngià scorgere puoi quello che s’aspetta,\nse ’l fummo del pantan nol ti nasconde».\nCorda non pinse mai da sé saetta\nche sì corresse via per l’aere snella,\ncom’ io vidi una nave piccioletta\nvenir per l’acqua verso noi in quella,\nsotto ’l governo d’un sol galeoto,\nche gridava: «Or se’ giunta, anima fella!».\n«Flegïàs, Flegïàs, tu gridi a vòto»,\ndisse lo mio segnore, «a questa volta:\npiù non ci avrai che sol passando il loto».\nQual è colui che grande inganno ascolta\nche li sia fatto, e poi se ne rammarca,\nfecesi Flegïàs ne l’ira accolta.\nLo duca mio discese ne la barca,\ne poi mi fece intrare appresso lui;\ne sol quand’ io fui dentro parve carca.\nTosto che ’l duca e io nel legno fui,\nsegando se ne va l’antica prora\nde l’acqua più che non suol con altrui.\nMentre noi corravam la morta gora,\ndinanzi mi si fece un pien di fango,\ne disse: «Chi se’ tu che vieni anzi ora?».\nE io a lui: «S’i’ vegno, non rimango;\nma tu chi se’, che sì se’ fatto brutto?».\nRispuose: «Vedi che son un che piango».\nE io a lui: «Con piangere e con lutto,\nspirito maladetto, ti rimani;\nch’i’ ti conosco, ancor sie lordo tutto».\nAllor distese al legno ambo le mani;\nper che ’l maestro accorto lo sospinse,\ndicendo: «Via costà con li altri cani!».\nLo collo poi con le braccia mi cinse;\nbasciommi ’l volto e disse: «Alma sdegnosa,\nbenedetta colei che ’n te s’incinse!\nQuei fu al mondo persona orgogliosa;\nbontà non è che sua memoria fregi:\ncosì s’è l’ombra sua qui furïosa.\nQuanti si tegnon or là sù gran regi\nche qui staranno come porci in brago,\ndi sé lasciando orribili dispregi!».\nE io: «Maestro, molto sarei vago\ndi vederlo attuffare in questa broda\nprima che noi uscissimo del lago».\nEd elli a me: «Avante che la proda\nti si lasci veder, tu sarai sazio:\ndi tal disïo convien che tu goda».\nDopo ciò poco vid’ io quello strazio\nfar di costui a le fangose genti,\nche Dio ancor ne lodo e ne ringrazio.\nTutti gridavano: «A Filippo Argenti!»;\ne ’l fiorentino spirito bizzarro\nin sé medesmo si volvea co’ denti.\nQuivi il lasciammo, che più non ne narro;\nma ne l’orecchie mi percosse un duolo,\nper ch’io avante l’occhio intento sbarro.\nLo buon maestro disse: «Omai, figliuolo,\ns’appressa la città c’ha nome Dite,\ncoi gravi cittadin, col grande stuolo».\nE io: «Maestro, già le sue meschite\nlà entro certe ne la valle cerno,\nvermiglie come se di foco uscite\nfossero». Ed ei mi disse: «Il foco etterno\nch’entro l’affoca le dimostra rosse,\ncome tu vedi in questo basso inferno».\nNoi pur giugnemmo dentro a l’alte fosse\nche vallan quella terra sconsolata:\nle mura mi parean che ferro fosse.\nNon sanza prima far grande aggirata,\nvenimmo in parte dove il nocchier forte\n«Usciteci», gridò: «qui è l’intrata».\nIo vidi più di mille in su le porte\nda ciel piovuti, che stizzosamente\ndicean: «Chi è costui che sanza morte\nva per lo regno de la morta gente?».\nE ’l savio mio maestro fece segno\ndi voler lor parlar segretamente.\nAllor chiusero un poco il gran disdegno\ne disser: «Vien tu solo, e quei sen vada\nche sì ardito intrò per questo regno.\nSol si ritorni per la folle strada:\npruovi, se sa; ché tu qui rimarrai,\nche li ha’ iscorta sì buia contrada».\nPensa, lettor, se io mi sconfortai\nnel suon de le parole maladette,\nché non credetti ritornarci mai.\n«O caro duca mio, che più di sette\nvolte m’hai sicurtà renduta e tratto\nd’alto periglio che ’ncontra mi stette,\nnon mi lasciar», diss’ io, «così disfatto;\ne se ’l passar più oltre ci è negato,\nritroviam l’orme nostre insieme ratto».\nE quel segnor che lì m’avea menato,\nmi disse: «Non temer; ché ’l nostro passo\nnon ci può tòrre alcun: da tal n’è dato.\nMa qui m’attendi, e lo spirito lasso\nconforta e ciba di speranza buona,\nch’i’ non ti lascerò nel mondo basso».\nCosì sen va, e quivi m’abbandona\nlo dolce padre, e io rimagno in forse,\nche sì e no nel capo mi tenciona.\nUdir non potti quello ch’a lor porse;\nma ei non stette là con essi guari,\nche ciascun dentro a pruova si ricorse.\nChiuser le porte que’ nostri avversari\nnel petto al mio segnor, che fuor rimase\ne rivolsesi a me con passi rari.\nLi occhi a la terra e le ciglia avea rase\nd’ogne baldanza, e dicea ne’ sospiri:\n«Chi m’ha negate le dolenti case!».\nE a me disse: «Tu, perch’ io m’adiri,\nnon sbigottir, ch’io vincerò la prova,\nqual ch’a la difension dentro s’aggiri.\nQuesta lor tracotanza non è nova;\nché già l’usaro a men segreta porta,\nla qual sanza serrame ancor si trova.\nSovr’ essa vedestù la scritta morta:\ne già di qua da lei discende l’erta,\npassando per li cerchi sanza scorta,\ntal che per lui ne fia la terra aperta».\n</canto>"}
{"text": "<canto>\nQuel color che viltà di fuor mi pinse\nveggendo il duca mio tornare in volta,\npiù tosto dentro il suo novo ristrinse.\nAttento si fermò com’ uom ch’ascolta;\nché l’occhio nol potea menare a lunga\nper l’aere nero e per la nebbia folta.\n«Pur a noi converrà vincer la punga»,\ncominciò el, «se non . . . Tal ne s’offerse.\nOh quanto tarda a me ch’altri qui giunga!».\nI’ vidi ben sì com’ ei ricoperse\nlo cominciar con l’altro che poi venne,\nche fur parole a le prime diverse;\nma nondimen paura il suo dir dienne,\nperch’ io traeva la parola tronca\nforse a peggior sentenzia che non tenne.\n«In questo fondo de la trista conca\ndiscende mai alcun del primo grado,\nche sol per pena ha la speranza cionca?».\nQuesta question fec’ io; e quei «Di rado\nincontra», mi rispuose, «che di noi\nfaccia il cammino alcun per qual io vado.\nVer è ch’altra fïata qua giù fui,\ncongiurato da quella Eritón cruda\nche richiamava l’ombre a’ corpi sui.\nDi poco era di me la carne nuda,\nch’ella mi fece intrar dentr’ a quel muro,\nper trarne un spirto del cerchio di Giuda.\nQuell’ è ’l più basso loco e ’l più oscuro,\ne ’l più lontan dal ciel che tutto gira:\nben so ’l cammin; però ti fa sicuro.\nQuesta palude che ’l gran puzzo spira\ncigne dintorno la città dolente,\nu’ non potemo intrare omai sanz’ ira».\nE altro disse, ma non l’ho a mente;\nperò che l’occhio m’avea tutto tratto\nver’ l’alta torre a la cima rovente,\ndove in un punto furon dritte ratto\ntre furïe infernal di sangue tinte,\nche membra feminine avieno e atto,\ne con idre verdissime eran cinte;\nserpentelli e ceraste avien per crine,\nonde le fiere tempie erano avvinte.\nE quei, che ben conobbe le meschine\nde la regina de l’etterno pianto,\n«Guarda», mi disse, «le feroci Erine.\nQuest’ è Megera dal sinistro canto;\nquella che piange dal destro è Aletto;\nTesifón è nel mezzo»; e tacque a tanto.\nCon l’unghie si fendea ciascuna il petto;\nbattiensi a palme e gridavan sì alto,\nch’i’ mi strinsi al poeta per sospetto.\n«Vegna Medusa: sì ’l farem di smalto»,\ndicevan tutte riguardando in giuso;\n«mal non vengiammo in Tesëo l’assalto».\n«Volgiti ’n dietro e tien lo viso chiuso;\nché se ’l Gorgón si mostra e tu ’l vedessi,\nnulla sarebbe di tornar mai suso».\nCosì disse ’l maestro; ed elli stessi\nmi volse, e non si tenne a le mie mani,\nche con le sue ancor non mi chiudessi.\nO voi ch’avete li ’ntelletti sani,\nmirate la dottrina che s’asconde\nsotto ’l velame de li versi strani.\nE già venìa su per le torbide onde\nun fracasso d’un suon, pien di spavento,\nper cui tremavano amendue le sponde,\nnon altrimenti fatto che d’un vento\nimpetüoso per li avversi ardori,\nche fier la selva e sanz’ alcun rattento\nli rami schianta, abbatte e porta fori;\ndinanzi polveroso va superbo,\ne fa fuggir le fiere e li pastori.\nLi occhi mi sciolse e disse: «Or drizza il nerbo\ndel viso su per quella schiuma antica\nper indi ove quel fummo è più acerbo».\nCome le rane innanzi a la nimica\nbiscia per l’acqua si dileguan tutte,\nfin ch’a la terra ciascuna s’abbica,\nvid’ io più di mille anime distrutte\nfuggir così dinanzi ad un ch’al passo\npassava Stige con le piante asciutte.\nDal volto rimovea quell’ aere grasso,\nmenando la sinistra innanzi spesso;\ne sol di quell’ angoscia parea lasso.\nBen m’accorsi ch’elli era da ciel messo,\ne volsimi al maestro; e quei fé segno\nch’i’ stessi queto ed inchinassi ad esso.\nAhi quanto mi parea pien di disdegno!\nVenne a la porta e con una verghetta\nl’aperse, che non v’ebbe alcun ritegno.\n«O cacciati del ciel, gente dispetta»,\ncominciò elli in su l’orribil soglia,\n«ond’ esta oltracotanza in voi s’alletta?\nPerché recalcitrate a quella voglia\na cui non puote il fin mai esser mozzo,\ne che più volte v’ha cresciuta doglia?\nChe giova ne le fata dar di cozzo?\nCerbero vostro, se ben vi ricorda,\nne porta ancor pelato il mento e ’l gozzo».\nPoi si rivolse per la strada lorda,\ne non fé motto a noi, ma fé sembiante\nd’omo cui altra cura stringa e morda\nche quella di colui che li è davante;\ne noi movemmo i piedi inver’ la terra,\nsicuri appresso le parole sante.\nDentro li ’ntrammo sanz’ alcuna guerra;\ne io, ch’avea di riguardar disio\nla condizion che tal fortezza serra,\ncom’ io fui dentro, l’occhio intorno invio:\ne veggio ad ogne man grande campagna,\npiena di duolo e di tormento rio.\nSì come ad Arli, ove Rodano stagna,\nsì com’ a Pola, presso del Carnaro\nch’Italia chiude e suoi termini bagna,\nfanno i sepulcri tutt’ il loco varo,\ncosì facevan quivi d’ogne parte,\nsalvo che ’l modo v’era più amaro;\nché tra li avelli fiamme erano sparte,\nper le quali eran sì del tutto accesi,\nche ferro più non chiede verun’ arte.\nTutti li lor coperchi eran sospesi,\ne fuor n’uscivan sì duri lamenti,\nche ben parean di miseri e d’offesi.\nE io: «Maestro, quai son quelle genti\nche, seppellite dentro da quell’ arche,\nsi fan sentir coi sospiri dolenti?».\nE quelli a me: «Qui son li eresïarche\ncon lor seguaci, d’ogne setta, e molto\npiù che non credi son le tombe carche.\nSimile qui con simile è sepolto,\ne i monimenti son più e men caldi».\nE poi ch’a la man destra si fu vòlto,\npassammo tra i martìri e li alti spaldi.\n</canto>"}
{"text": "<canto>\nOra sen va per un secreto calle,\ntra ’l muro de la terra e li martìri,\nlo mio maestro, e io dopo le spalle.\n«O virtù somma, che per li empi giri\nmi volvi», cominciai, «com’ a te piace,\nparlami, e sodisfammi a’ miei disiri.\nLa gente che per li sepolcri giace\npotrebbesi veder? già son levati\ntutt’ i coperchi, e nessun guardia face».\nE quelli a me: «Tutti saran serrati\nquando di Iosafàt qui torneranno\ncoi corpi che là sù hanno lasciati.\nSuo cimitero da questa parte hanno\ncon Epicuro tutti suoi seguaci,\nche l’anima col corpo morta fanno.\nPerò a la dimanda che mi faci\nquinc’ entro satisfatto sarà tosto,\ne al disio ancor che tu mi taci».\nE io: «Buon duca, non tegno riposto\na te mio cuor se non per dicer poco,\ne tu m’hai non pur mo a ciò disposto».\n«O Tosco che per la città del foco\nvivo ten vai così parlando onesto,\npiacciati di restare in questo loco.\nLa tua loquela ti fa manifesto\ndi quella nobil patrïa natio,\na la qual forse fui troppo molesto».\nSubitamente questo suono uscìo\nd’una de l’arche; però m’accostai,\ntemendo, un poco più al duca mio.\nEd el mi disse: «Volgiti! Che fai?\nVedi là Farinata che s’è dritto:\nda la cintola in sù tutto ’l vedrai».\nIo avea già il mio viso nel suo fitto;\ned el s’ergea col petto e con la fronte\ncom’ avesse l’inferno a gran dispitto.\nE l’animose man del duca e pronte\nmi pinser tra le sepulture a lui,\ndicendo: «Le parole tue sien conte».\nCom’ io al piè de la sua tomba fui,\nguardommi un poco, e poi, quasi sdegnoso,\nmi dimandò: «Chi fuor li maggior tui?».\nIo ch’era d’ubidir disideroso,\nnon gliel celai, ma tutto gliel’ apersi;\nond’ ei levò le ciglia un poco in suso;\npoi disse: «Fieramente furo avversi\na me e a miei primi e a mia parte,\nsì che per due fïate li dispersi».\n«S’ei fur cacciati, ei tornar d’ogne parte»,\nrispuos’ io lui, «l’una e l’altra fïata;\nma i vostri non appreser ben quell’ arte».\nAllor surse a la vista scoperchiata\nun’ombra, lungo questa, infino al mento:\ncredo che s’era in ginocchie levata.\nDintorno mi guardò, come talento\navesse di veder s’altri era meco;\ne poi che ’l sospecciar fu tutto spento,\npiangendo disse: «Se per questo cieco\ncarcere vai per altezza d’ingegno,\nmio figlio ov’ è? e perché non è teco?».\nE io a lui: «Da me stesso non vegno:\ncolui ch’attende là, per qui mi mena\nforse cui Guido vostro ebbe a disdegno».\nLe sue parole e ’l modo de la pena\nm’avean di costui già letto il nome;\nperò fu la risposta così piena.\nDi sùbito drizzato gridò: «Come?\ndicesti “elli ebbe”? non viv’ elli ancora?\nnon fiere li occhi suoi lo dolce lume?».\nQuando s’accorse d’alcuna dimora\nch’io facëa dinanzi a la risposta,\nsupin ricadde e più non parve fora.\nMa quell’ altro magnanimo, a cui posta\nrestato m’era, non mutò aspetto,\nné mosse collo, né piegò sua costa;\ne sé continüando al primo detto,\n«S’elli han quell’ arte», disse, «male appresa,\nciò mi tormenta più che questo letto.\nMa non cinquanta volte fia raccesa\nla faccia de la donna che qui regge,\nche tu saprai quanto quell’ arte pesa.\nE se tu mai nel dolce mondo regge,\ndimmi: perché quel popolo è sì empio\nincontr’ a’ miei in ciascuna sua legge?».\nOnd’ io a lui: «Lo strazio e ’l grande scempio\nche fece l’Arbia colorata in rosso,\ntal orazion fa far nel nostro tempio».\nPoi ch’ebbe sospirando il capo mosso,\n«A ciò non fu’ io sol», disse, «né certo\nsanza cagion con li altri sarei mosso.\nMa fu’ io solo, là dove sofferto\nfu per ciascun di tòrre via Fiorenza,\ncolui che la difesi a viso aperto».\n«Deh, se riposi mai vostra semenza»,\nprega’ io lui, «solvetemi quel nodo\nche qui ha ’nviluppata mia sentenza.\nEl par che voi veggiate, se ben odo,\ndinanzi quel che ’l tempo seco adduce,\ne nel presente tenete altro modo».\n«Noi veggiam, come quei c’ha mala luce,\nle cose», disse, «che ne son lontano;\ncotanto ancor ne splende il sommo duce.\nQuando s’appressano o son, tutto è vano\nnostro intelletto; e s’altri non ci apporta,\nnulla sapem di vostro stato umano.\nPerò comprender puoi che tutta morta\nfia nostra conoscenza da quel punto\nche del futuro fia chiusa la porta».\nAllor, come di mia colpa compunto,\ndissi: «Or direte dunque a quel caduto\nche ’l suo nato è co’ vivi ancor congiunto;\ne s’i’ fui, dianzi, a la risposta muto,\nfate i saper che ’l fei perché pensava\ngià ne l’error che m’avete soluto».\nE già ’l maestro mio mi richiamava;\nper ch’i’ pregai lo spirto più avaccio\nche mi dicesse chi con lu’ istava.\nDissemi: «Qui con più di mille giaccio:\nqua dentro è ’l secondo Federico\ne ’l Cardinale; e de li altri mi taccio».\nIndi s’ascose; e io inver’ l’antico\npoeta volsi i passi, ripensando\na quel parlar che mi parea nemico.\nElli si mosse; e poi, così andando,\nmi disse: «Perché se’ tu sì smarrito?».\nE io li sodisfeci al suo dimando.\n«La mente tua conservi quel ch’udito\nhai contra te», mi comandò quel saggio;\n«e ora attendi qui», e drizzò ’l dito:\n«quando sarai dinanzi al dolce raggio\ndi quella il cui bell’ occhio tutto vede,\nda lei saprai di tua vita il vïaggio».\nAppresso mosse a man sinistra il piede:\nlasciammo il muro e gimmo inver’ lo mezzo\nper un sentier ch’a una valle fiede,\nche ’nfin là sù facea spiacer suo lezzo.\n</canto>"}
{"text": "<canto>\nIn su l’estremità d’un’alta ripa\nche facevan gran pietre rotte in cerchio,\nvenimmo sopra più crudele stipa;\ne quivi, per l’orribile soperchio\ndel puzzo che ’l profondo abisso gitta,\nci raccostammo, in dietro, ad un coperchio\nd’un grand’ avello, ov’ io vidi una scritta\nche dicea: ‘Anastasio papa guardo,\nlo qual trasse Fotin de la via dritta’.\n«Lo nostro scender conviene esser tardo,\nsì che s’ausi un poco in prima il senso\nal tristo fiato; e poi no i fia riguardo».\nCosì ’l maestro; e io «Alcun compenso»,\ndissi lui, «trova che ’l tempo non passi\nperduto». Ed elli: «Vedi ch’a ciò penso».\n«Figliuol mio, dentro da cotesti sassi»,\ncominciò poi a dir, «son tre cerchietti\ndi grado in grado, come que’ che lassi.\nTutti son pien di spirti maladetti;\nma perché poi ti basti pur la vista,\nintendi come e perché son costretti.\nD’ogne malizia, ch’odio in cielo acquista,\ningiuria è ’l fine, ed ogne fin cotale\no con forza o con frode altrui contrista.\nMa perché frode è de l’uom proprio male,\npiù spiace a Dio; e però stan di sotto\nli frodolenti, e più dolor li assale.\nDi vïolenti il primo cerchio è tutto;\nma perché si fa forza a tre persone,\nin tre gironi è distinto e costrutto.\nA Dio, a sé, al prossimo si pòne\nfar forza, dico in loro e in lor cose,\ncome udirai con aperta ragione.\nMorte per forza e ferute dogliose\nnel prossimo si danno, e nel suo avere\nruine, incendi e tollette dannose;\nonde omicide e ciascun che mal fiere,\nguastatori e predon, tutti tormenta\nlo giron primo per diverse schiere.\nPuote omo avere in sé man vïolenta\ne ne’ suoi beni; e però nel secondo\ngiron convien che sanza pro si penta\nqualunque priva sé del vostro mondo,\nbiscazza e fonde la sua facultade,\ne piange là dov’ esser de’ giocondo.\nPuossi far forza ne la deïtade,\ncol cor negando e bestemmiando quella,\ne spregiando natura e sua bontade;\ne però lo minor giron suggella\ndel segno suo e Soddoma e Caorsa\ne chi, spregiando Dio col cor, favella.\nLa frode, ond’ ogne coscïenza è morsa,\npuò l’omo usare in colui che ’n lui fida\ne in quel che fidanza non imborsa.\nQuesto modo di retro par ch’incida\npur lo vinco d’amor che fa natura;\nonde nel cerchio secondo s’annida\nipocresia, lusinghe e chi affattura,\nfalsità, ladroneccio e simonia,\nruffian, baratti e simile lordura.\nPer l’altro modo quell’ amor s’oblia\nche fa natura, e quel ch’è poi aggiunto,\ndi che la fede spezïal si cria;\nonde nel cerchio minore, ov’ è ’l punto\nde l’universo in su che Dite siede,\nqualunque trade in etterno è consunto».\nE io: «Maestro, assai chiara procede\nla tua ragione, e assai ben distingue\nquesto baràtro e ’l popol ch’e’ possiede.\nMa dimmi: quei de la palude pingue,\nche mena il vento, e che batte la pioggia,\ne che s’incontran con sì aspre lingue,\nperché non dentro da la città roggia\nsono ei puniti, se Dio li ha in ira?\ne se non li ha, perché sono a tal foggia?».\nEd elli a me «Perché tanto delira»,\ndisse, «lo ’ngegno tuo da quel che sòle?\no ver la mente dove altrove mira?\nNon ti rimembra di quelle parole\ncon le quai la tua Etica pertratta\nle tre disposizion che ’l ciel non vole,\nincontenenza, malizia e la matta\nbestialitade? e come incontenenza\nmen Dio offende e men biasimo accatta?\nSe tu riguardi ben questa sentenza,\ne rechiti a la mente chi son quelli\nche sù di fuor sostegnon penitenza,\ntu vedrai ben perché da questi felli\nsien dipartiti, e perché men crucciata\nla divina vendetta li martelli».\n«O sol che sani ogne vista turbata,\ntu mi contenti sì quando tu solvi,\nche, non men che saver, dubbiar m’aggrata.\nAncora in dietro un poco ti rivolvi»,\ndiss’ io, «là dove di’ ch’usura offende\nla divina bontade, e ’l groppo solvi».\n«Filosofia», mi disse, «a chi la ’ntende,\nnota, non pure in una sola parte,\ncome natura lo suo corso prende\ndal divino ’ntelletto e da sua arte;\ne se tu ben la tua Fisica note,\ntu troverai, non dopo molte carte,\nche l’arte vostra quella, quanto pote,\nsegue, come ’l maestro fa ’l discente;\nsì che vostr’ arte a Dio quasi è nepote.\nDa queste due, se tu ti rechi a mente\nlo Genesì dal principio, convene\nprender sua vita e avanzar la gente;\ne perché l’usuriere altra via tene,\nper sé natura e per la sua seguace\ndispregia, poi ch’in altro pon la spene.\nMa seguimi oramai che ’l gir mi piace;\nché i Pesci guizzan su per l’orizzonta,\ne ’l Carro tutto sovra ’l Coro giace,\ne ’l balzo via là oltra si dismonta».\n</canto>"}
{"text": "<canto>\nEra lo loco ov’ a scender la riva\nvenimmo, alpestro e, per quel che v’er’ anco,\ntal, ch’ogne vista ne sarebbe schiva.\nQual è quella ruina che nel fianco\ndi qua da Trento l’Adice percosse,\no per tremoto o per sostegno manco,\nche da cima del monte, onde si mosse,\nal piano è sì la roccia discoscesa,\nch’alcuna via darebbe a chi sù fosse:\ncotal di quel burrato era la scesa;\ne ’n su la punta de la rotta lacca\nl’infamïa di Creti era distesa\nche fu concetta ne la falsa vacca;\ne quando vide noi, sé stesso morse,\nsì come quei cui l’ira dentro fiacca.\nLo savio mio inver’ lui gridò: «Forse\ntu credi che qui sia ’l duca d’Atene,\nche sù nel mondo la morte ti porse?\nPàrtiti, bestia, ché questi non vene\nammaestrato da la tua sorella,\nma vassi per veder le vostre pene».\nQual è quel toro che si slaccia in quella\nc’ha ricevuto già ’l colpo mortale,\nche gir non sa, ma qua e là saltella,\nvid’ io lo Minotauro far cotale;\ne quello accorto gridò: «Corri al varco;\nmentre ch’e’ ’nfuria, è buon che tu ti cale».\nCosì prendemmo via giù per lo scarco\ndi quelle pietre, che spesso moviensi\nsotto i miei piedi per lo novo carco.\nIo gia pensando; e quei disse: «Tu pensi\nforse a questa ruina, ch’è guardata\nda quell’ ira bestial ch’i’ ora spensi.\nOr vo’ che sappi che l’altra fïata\nch’i’ discesi qua giù nel basso inferno,\nquesta roccia non era ancor cascata.\nMa certo poco pria, se ben discerno,\nche venisse colui che la gran preda\nlevò a Dite del cerchio superno,\nda tutte parti l’alta valle feda\ntremò sì, ch’i’ pensai che l’universo\nsentisse amor, per lo qual è chi creda\npiù volte il mondo in caòsso converso;\ne in quel punto questa vecchia roccia,\nqui e altrove, tal fece riverso.\nMa ficca li occhi a valle, ché s’approccia\nla riviera del sangue in la qual bolle\nqual che per vïolenza in altrui noccia».\nOh cieca cupidigia e ira folle,\nche sì ci sproni ne la vita corta,\ne ne l’etterna poi sì mal c’immolle!\nIo vidi un’ampia fossa in arco torta,\ncome quella che tutto ’l piano abbraccia,\nsecondo ch’avea detto la mia scorta;\ne tra ’l piè de la ripa ed essa, in traccia\ncorrien centauri, armati di saette,\ncome solien nel mondo andare a caccia.\nVeggendoci calar, ciascun ristette,\ne de la schiera tre si dipartiro\ncon archi e asticciuole prima elette;\ne l’un gridò da lungi: «A qual martiro\nvenite voi che scendete la costa?\nDitel costinci; se non, l’arco tiro».\nLo mio maestro disse: «La risposta\nfarem noi a Chirón costà di presso:\nmal fu la voglia tua sempre sì tosta».\nPoi mi tentò, e disse: «Quelli è Nesso,\nche morì per la bella Deianira,\ne fé di sé la vendetta elli stesso.\nE quel di mezzo, ch’al petto si mira,\nè il gran Chirón, il qual nodrì Achille;\nquell’ altro è Folo, che fu sì pien d’ira.\nDintorno al fosso vanno a mille a mille,\nsaettando qual anima si svelle\ndel sangue più che sua colpa sortille».\nNoi ci appressammo a quelle fiere isnelle:\nChirón prese uno strale, e con la cocca\nfece la barba in dietro a le mascelle.\nQuando s’ebbe scoperta la gran bocca,\ndisse a’ compagni: «Siete voi accorti\nche quel di retro move ciò ch’el tocca?\nCosì non soglion far li piè d’i morti».\nE ’l mio buon duca, che già li er’ al petto,\ndove le due nature son consorti,\nrispuose: «Ben è vivo, e sì soletto\nmostrar li mi convien la valle buia;\nnecessità ’l ci ’nduce, e non diletto.\nTal si partì da cantare alleluia\nche mi commise quest’ officio novo:\nnon è ladron, né io anima fuia.\nMa per quella virtù per cu’ io movo\nli passi miei per sì selvaggia strada,\ndanne un de’ tuoi, a cui noi siamo a provo,\ne che ne mostri là dove si guada,\ne che porti costui in su la groppa,\nché non è spirto che per l’aere vada».\nChirón si volse in su la destra poppa,\ne disse a Nesso: «Torna, e sì li guida,\ne fa cansar s’altra schiera v’intoppa».\nOr ci movemmo con la scorta fida\nlungo la proda del bollor vermiglio,\ndove i bolliti facieno alte strida.\nIo vidi gente sotto infino al ciglio;\ne ’l gran centauro disse: «E’ son tiranni\nche dier nel sangue e ne l’aver di piglio.\nQuivi si piangon li spietati danni;\nquivi è Alessandro, e Dïonisio fero\nche fé Cicilia aver dolorosi anni.\nE quella fronte c’ha ’l pel così nero,\nè Azzolino; e quell’ altro ch’è biondo,\nè Opizzo da Esti, il qual per vero\nfu spento dal figliastro sù nel mondo».\nAllor mi volsi al poeta, e quei disse:\n«Questi ti sia or primo, e io secondo».\nPoco più oltre il centauro s’affisse\nsovr’ una gente che ’nfino a la gola\nparea che di quel bulicame uscisse.\nMostrocci un’ombra da l’un canto sola,\ndicendo: «Colui fesse in grembo a Dio\nlo cor che ’n su Tamisi ancor si cola».\nPoi vidi gente che di fuor del rio\ntenean la testa e ancor tutto ’l casso;\ne di costoro assai riconobb’ io.\nCosì a più a più si facea basso\nquel sangue, sì che cocea pur li piedi;\ne quindi fu del fosso il nostro passo.\n«Sì come tu da questa parte vedi\nlo bulicame che sempre si scema»,\ndisse ’l centauro, «voglio che tu credi\nche da quest’ altra a più a più giù prema\nlo fondo suo, infin ch’el si raggiunge\nove la tirannia convien che gema.\nLa divina giustizia di qua punge\nquell’ Attila che fu flagello in terra,\ne Pirro e Sesto; e in etterno munge\nle lagrime, che col bollor diserra,\na Rinier da Corneto, a Rinier Pazzo,\nche fecero a le strade tanta guerra».\nPoi si rivolse e ripassossi ’l guazzo.\n</canto>"}
{"text": "<canto>\nNon era ancor di là Nesso arrivato,\nquando noi ci mettemmo per un bosco\nche da neun sentiero era segnato.\nNon fronda verde, ma di color fosco;\nnon rami schietti, ma nodosi e ’nvolti;\nnon pomi v’eran, ma stecchi con tòsco.\nNon han sì aspri sterpi né sì folti\nquelle fiere selvagge che ’n odio hanno\ntra Cecina e Corneto i luoghi cólti.\nQuivi le brutte Arpie lor nidi fanno,\nche cacciar de le Strofade i Troiani\ncon tristo annunzio di futuro danno.\nAli hanno late, e colli e visi umani,\npiè con artigli, e pennuto ’l gran ventre;\nfanno lamenti in su li alberi strani.\nE ’l buon maestro «Prima che più entre,\nsappi che se’ nel secondo girone»,\nmi cominciò a dire, «e sarai mentre\nche tu verrai ne l’orribil sabbione.\nPerò riguarda ben; sì vederai\ncose che torrien fede al mio sermone».\nIo sentia d’ogne parte trarre guai\ne non vedea persona che ’l facesse;\nper ch’io tutto smarrito m’arrestai.\nCred’ ïo ch’ei credette ch’io credesse\nche tante voci uscisser, tra quei bronchi,\nda gente che per noi si nascondesse.\nPerò disse ’l maestro: «Se tu tronchi\nqualche fraschetta d’una d’este piante,\nli pensier c’hai si faran tutti monchi».\nAllor porsi la mano un poco avante\ne colsi un ramicel da un gran pruno;\ne ’l tronco suo gridò: «Perché mi schiante?».\nDa che fatto fu poi di sangue bruno,\nricominciò a dir: «Perché mi scerpi?\nnon hai tu spirto di pietade alcuno?\nUomini fummo, e or siam fatti sterpi:\nben dovrebb’ esser la tua man più pia,\nse state fossimo anime di serpi».\nCome d’un stizzo verde ch’arso sia\nda l’un de’ capi, che da l’altro geme\ne cigola per vento che va via,\nsì de la scheggia rotta usciva insieme\nparole e sangue; ond’ io lasciai la cima\ncadere, e stetti come l’uom che teme.\n«S’elli avesse potuto creder prima»,\nrispuose ’l savio mio, «anima lesa,\nciò c’ha veduto pur con la mia rima,\nnon averebbe in te la man distesa;\nma la cosa incredibile mi fece\nindurlo ad ovra ch’a me stesso pesa.\nMa dilli chi tu fosti, sì che ’n vece\nd’alcun’ ammenda tua fama rinfreschi\nnel mondo sù, dove tornar li lece».\nE ’l tronco: «Sì col dolce dir m’adeschi,\nch’i’ non posso tacere; e voi non gravi\nperch’ ïo un poco a ragionar m’inveschi.\nIo son colui che tenni ambo le chiavi\ndel cor di Federigo, e che le volsi,\nserrando e diserrando, sì soavi,\nche dal secreto suo quasi ogn’ uom tolsi;\nfede portai al glorïoso offizio,\ntanto ch’i’ ne perde’ li sonni e ’ polsi.\nLa meretrice che mai da l’ospizio\ndi Cesare non torse li occhi putti,\nmorte comune e de le corti vizio,\ninfiammò contra me li animi tutti;\ne li ’nfiammati infiammar sì Augusto,\nche ’ lieti onor tornaro in tristi lutti.\nL’animo mio, per disdegnoso gusto,\ncredendo col morir fuggir disdegno,\ningiusto fece me contra me giusto.\nPer le nove radici d’esto legno\nvi giuro che già mai non ruppi fede\nal mio segnor, che fu d’onor sì degno.\nE se di voi alcun nel mondo riede,\nconforti la memoria mia, che giace\nancor del colpo che ’nvidia le diede».\nUn poco attese, e poi «Da ch’el si tace»,\ndisse ’l poeta a me, «non perder l’ora;\nma parla, e chiedi a lui, se più ti piace».\nOnd’ ïo a lui: «Domandal tu ancora\ndi quel che credi ch’a me satisfaccia;\nch’i’ non potrei, tanta pietà m’accora».\nPerciò ricominciò: «Se l’om ti faccia\nliberamente ciò che ’l tuo dir priega,\nspirito incarcerato, ancor ti piaccia\ndi dirne come l’anima si lega\nin questi nocchi; e dinne, se tu puoi,\ns’alcuna mai di tai membra si spiega».\nAllor soffiò il tronco forte, e poi\nsi convertì quel vento in cotal voce:\n«Brievemente sarà risposto a voi.\nQuando si parte l’anima feroce\ndal corpo ond’ ella stessa s’è disvelta,\nMinòs la manda a la settima foce.\nCade in la selva, e non l’è parte scelta;\nma là dove fortuna la balestra,\nquivi germoglia come gran di spelta.\nSurge in vermena e in pianta silvestra:\nl’Arpie, pascendo poi de le sue foglie,\nfanno dolore, e al dolor fenestra.\nCome l’altre verrem per nostre spoglie,\nma non però ch’alcuna sen rivesta,\nché non è giusto aver ciò ch’om si toglie.\nQui le strascineremo, e per la mesta\nselva saranno i nostri corpi appesi,\nciascuno al prun de l’ombra sua molesta».\nNoi eravamo ancora al tronco attesi,\ncredendo ch’altro ne volesse dire,\nquando noi fummo d’un romor sorpresi,\nsimilemente a colui che venire\nsente ’l porco e la caccia a la sua posta,\nch’ode le bestie, e le frasche stormire.\nEd ecco due da la sinistra costa,\nnudi e graffiati, fuggendo sì forte,\nche de la selva rompieno ogne rosta.\nQuel dinanzi: «Or accorri, accorri, morte!».\nE l’altro, cui pareva tardar troppo,\ngridava: «Lano, sì non furo accorte\nle gambe tue a le giostre dal Toppo!».\nE poi che forse li fallia la lena,\ndi sé e d’un cespuglio fece un groppo.\nDi rietro a loro era la selva piena\ndi nere cagne, bramose e correnti\ncome veltri ch’uscisser di catena.\nIn quel che s’appiattò miser li denti,\ne quel dilaceraro a brano a brano;\npoi sen portar quelle membra dolenti.\nPresemi allor la mia scorta per mano,\ne menommi al cespuglio che piangea\nper le rotture sanguinenti in vano.\n«O Iacopo», dicea, «da Santo Andrea,\nche t’è giovato di me fare schermo?\nche colpa ho io de la tua vita rea?».\nQuando ’l maestro fu sovr’ esso fermo,\ndisse: «Chi fosti, che per tante punte\nsoffi con sangue doloroso sermo?».\nEd elli a noi: «O anime che giunte\nsiete a veder lo strazio disonesto\nc’ha le mie fronde sì da me disgiunte,\nraccoglietele al piè del tristo cesto.\nI’ fui de la città che nel Batista\nmutò ’l primo padrone; ond’ ei per questo\nsempre con l’arte sua la farà trista;\ne se non fosse che ’n sul passo d’Arno\nrimane ancor di lui alcuna vista,\nque’ cittadin che poi la rifondarno\nsovra ’l cener che d’Attila rimase,\navrebber fatto lavorare indarno.\nIo fei gibetto a me de le mie case».\n</canto>"}
{"text": "<canto>\nPoi che la carità del natio loco\nmi strinse, raunai le fronde sparte\ne rende’le a colui, ch’era già fioco.\nIndi venimmo al fine ove si parte\nlo secondo giron dal terzo, e dove\nsi vede di giustizia orribil arte.\nA ben manifestar le cose nove,\ndico che arrivammo ad una landa\nche dal suo letto ogne pianta rimove.\nLa dolorosa selva l’è ghirlanda\nintorno, come ’l fosso tristo ad essa;\nquivi fermammo i passi a randa a randa.\nLo spazzo era una rena arida e spessa,\nnon d’altra foggia fatta che colei\nche fu da’ piè di Caton già soppressa.\nO vendetta di Dio, quanto tu dei\nesser temuta da ciascun che legge\nciò che fu manifesto a li occhi mei!\nD’anime nude vidi molte gregge\nche piangean tutte assai miseramente,\ne parea posta lor diversa legge.\nSupin giacea in terra alcuna gente,\nalcuna si sedea tutta raccolta,\ne altra andava continüamente.\nQuella che giva ’ntorno era più molta,\ne quella men che giacëa al tormento,\nma più al duolo avea la lingua sciolta.\nSovra tutto ’l sabbion, d’un cader lento,\npiovean di foco dilatate falde,\ncome di neve in alpe sanza vento.\nQuali Alessandro in quelle parti calde\nd’Indïa vide sopra ’l süo stuolo\nfiamme cadere infino a terra salde,\nper ch’ei provide a scalpitar lo suolo\ncon le sue schiere, acciò che lo vapore\nmei si stingueva mentre ch’era solo:\ntale scendeva l’etternale ardore;\nonde la rena s’accendea, com’ esca\nsotto focile, a doppiar lo dolore.\nSanza riposo mai era la tresca\nde le misere mani, or quindi or quinci\nescotendo da sé l’arsura fresca.\nI’ cominciai: «Maestro, tu che vinci\ntutte le cose, fuor che ’ demon duri\nch’a l’intrar de la porta incontra uscinci,\nchi è quel grande che non par che curi\nlo ’ncendio e giace dispettoso e torto,\nsì che la pioggia non par che ’l marturi?».\nE quel medesmo, che si fu accorto\nch’io domandava il mio duca di lui,\ngridò: «Qual io fui vivo, tal son morto.\nSe Giove stanchi ’l suo fabbro da cui\ncrucciato prese la folgore aguta\nonde l’ultimo dì percosso fui;\no s’elli stanchi li altri a muta a muta\nin Mongibello a la focina negra,\nchiamando “Buon Vulcano, aiuta, aiuta!”,\nsì com’ el fece a la pugna di Flegra,\ne me saetti con tutta sua forza:\nnon ne potrebbe aver vendetta allegra».\nAllora il duca mio parlò di forza\ntanto, ch’i’ non l’avea sì forte udito:\n«O Capaneo, in ciò che non s’ammorza\nla tua superbia, se’ tu più punito;\nnullo martiro, fuor che la tua rabbia,\nsarebbe al tuo furor dolor compito».\nPoi si rivolse a me con miglior labbia,\ndicendo: «Quei fu l’un d’i sette regi\nch’assiser Tebe; ed ebbe e par ch’elli abbia\nDio in disdegno, e poco par che ’l pregi;\nma, com’ io dissi lui, li suoi dispetti\nsono al suo petto assai debiti fregi.\nOr mi vien dietro, e guarda che non metti,\nancor, li piedi ne la rena arsiccia;\nma sempre al bosco tien li piedi stretti».\nTacendo divenimmo là ’ve spiccia\nfuor de la selva un picciol fiumicello,\nlo cui rossore ancor mi raccapriccia.\nQuale del Bulicame esce ruscello\nche parton poi tra lor le peccatrici,\ntal per la rena giù sen giva quello.\nLo fondo suo e ambo le pendici\nfatt’ era ’n pietra, e ’ margini dallato;\nper ch’io m’accorsi che ’l passo era lici.\n«Tra tutto l’altro ch’i’ t’ho dimostrato,\nposcia che noi intrammo per la porta\nlo cui sogliare a nessuno è negato,\ncosa non fu da li tuoi occhi scorta\nnotabile com’ è ’l presente rio,\nche sovra sé tutte fiammelle ammorta».\nQueste parole fuor del duca mio;\nper ch’io ’l pregai che mi largisse ’l pasto\ndi cui largito m’avëa il disio.\n«In mezzo mar siede un paese guasto»,\ndiss’ elli allora, «che s’appella Creta,\nsotto ’l cui rege fu già ’l mondo casto.\nUna montagna v’è che già fu lieta\nd’acqua e di fronde, che si chiamò Ida;\nor è diserta come cosa vieta.\nRëa la scelse già per cuna fida\ndel suo figliuolo, e per celarlo meglio,\nquando piangea, vi facea far le grida.\nDentro dal monte sta dritto un gran veglio,\nche tien volte le spalle inver’ Dammiata\ne Roma guarda come süo speglio.\nLa sua testa è di fin oro formata,\ne puro argento son le braccia e ’l petto,\npoi è di rame infino a la forcata;\nda indi in giuso è tutto ferro eletto,\nsalvo che ’l destro piede è terra cotta;\ne sta ’n su quel, più che ’n su l’altro, eretto.\nCiascuna parte, fuor che l’oro, è rotta\nd’una fessura che lagrime goccia,\nle quali, accolte, fóran quella grotta.\nLor corso in questa valle si diroccia;\nfanno Acheronte, Stige e Flegetonta;\npoi sen van giù per questa stretta doccia,\ninfin, là ove più non si dismonta,\nfanno Cocito; e qual sia quello stagno\ntu lo vedrai, però qui non si conta».\nE io a lui: «Se ’l presente rigagno\nsi diriva così dal nostro mondo,\nperché ci appar pur a questo vivagno?».\nEd elli a me: «Tu sai che ’l loco è tondo;\ne tutto che tu sie venuto molto,\npur a sinistra, giù calando al fondo,\nnon se’ ancor per tutto ’l cerchio vòlto;\nper che, se cosa n’apparisce nova,\nnon de’ addur maraviglia al tuo volto».\nE io ancor: «Maestro, ove si trova\nFlegetonta e Letè? ché de l’un taci,\ne l’altro di’ che si fa d’esta piova».\n«In tutte tue question certo mi piaci»,\nrispuose, «ma ’l bollor de l’acqua rossa\ndovea ben solver l’una che tu faci.\nLetè vedrai, ma fuor di questa fossa,\nlà dove vanno l’anime a lavarsi\nquando la colpa pentuta è rimossa».\nPoi disse: «Omai è tempo da scostarsi\ndal bosco; fa che di retro a me vegne:\nli margini fan via, che non son arsi,\ne sopra loro ogne vapor si spegne».\n</canto>"}
{"text": "<canto>\nOra cen porta l’un de’ duri margini;\ne ’l fummo del ruscel di sopra aduggia,\nsì che dal foco salva l’acqua e li argini.\nQuali Fiamminghi tra Guizzante e Bruggia,\ntemendo ’l fiotto che ’nver’ lor s’avventa,\nfanno lo schermo perché ’l mar si fuggia;\ne quali Padoan lungo la Brenta,\nper difender lor ville e lor castelli,\nanzi che Carentana il caldo senta:\na tale imagine eran fatti quelli,\ntutto che né sì alti né sì grossi,\nqual che si fosse, lo maestro félli.\nGià eravam da la selva rimossi\ntanto, ch’i’ non avrei visto dov’ era,\nperch’ io in dietro rivolto mi fossi,\nquando incontrammo d’anime una schiera\nche venian lungo l’argine, e ciascuna\nci riguardava come suol da sera\nguardare uno altro sotto nuova luna;\ne sì ver’ noi aguzzavan le ciglia\ncome ’l vecchio sartor fa ne la cruna.\nCosì adocchiato da cotal famiglia,\nfui conosciuto da un, che mi prese\nper lo lembo e gridò: «Qual maraviglia!».\nE io, quando ’l suo braccio a me distese,\nficcaï li occhi per lo cotto aspetto,\nsì che ’l viso abbrusciato non difese\nla conoscenza süa al mio ’ntelletto;\ne chinando la mano a la sua faccia,\nrispuosi: «Siete voi qui, ser Brunetto?».\nE quelli: «O figliuol mio, non ti dispiaccia\nse Brunetto Latino un poco teco\nritorna ’n dietro e lascia andar la traccia».\nI’ dissi lui: «Quanto posso, ven preco;\ne se volete che con voi m’asseggia,\nfaròl, se piace a costui che vo seco».\n«O figliuol», disse, «qual di questa greggia\ns’arresta punto, giace poi cent’ anni\nsanz’ arrostarsi quando ’l foco il feggia.\nPerò va oltre: i’ ti verrò a’ panni;\ne poi rigiugnerò la mia masnada,\nche va piangendo i suoi etterni danni».\nIo non osava scender de la strada\nper andar par di lui; ma ’l capo chino\ntenea com’ uom che reverente vada.\nEl cominciò: «Qual fortuna o destino\nanzi l’ultimo dì qua giù ti mena?\ne chi è questi che mostra ’l cammino?».\n«Là sù di sopra, in la vita serena»,\nrispuos’ io lui, «mi smarri’ in una valle,\navanti che l’età mia fosse piena.\nPur ier mattina le volsi le spalle:\nquesti m’apparve, tornand’ ïo in quella,\ne reducemi a ca per questo calle».\nEd elli a me: «Se tu segui tua stella,\nnon puoi fallire a glorïoso porto,\nse ben m’accorsi ne la vita bella;\ne s’io non fossi sì per tempo morto,\nveggendo il cielo a te così benigno,\ndato t’avrei a l’opera conforto.\nMa quello ingrato popolo maligno\nche discese di Fiesole ab antico,\ne tiene ancor del monte e del macigno,\nti si farà, per tuo ben far, nimico;\ned è ragion, ché tra li lazzi sorbi\nsi disconvien fruttare al dolce fico.\nVecchia fama nel mondo li chiama orbi;\ngent’ è avara, invidiosa e superba:\ndai lor costumi fa che tu ti forbi.\nLa tua fortuna tanto onor ti serba,\nche l’una parte e l’altra avranno fame\ndi te; ma lungi fia dal becco l’erba.\nFaccian le bestie fiesolane strame\ndi lor medesme, e non tocchin la pianta,\ns’alcuna surge ancora in lor letame,\nin cui riviva la sementa santa\ndi que’ Roman che vi rimaser quando\nfu fatto il nido di malizia tanta».\n«Se fosse tutto pieno il mio dimando»,\nrispuos’ io lui, «voi non sareste ancora\nde l’umana natura posto in bando;\nché ’n la mente m’è fitta, e or m’accora,\nla cara e buona imagine paterna\ndi voi quando nel mondo ad ora ad ora\nm’insegnavate come l’uom s’etterna:\ne quant’ io l’abbia in grado, mentr’ io vivo\nconvien che ne la mia lingua si scerna.\nCiò che narrate di mio corso scrivo,\ne serbolo a chiosar con altro testo\na donna che saprà, s’a lei arrivo.\nTanto vogl’ io che vi sia manifesto,\npur che mia coscïenza non mi garra,\nch’a la Fortuna, come vuol, son presto.\nNon è nuova a li orecchi miei tal arra:\nperò giri Fortuna la sua rota\ncome le piace, e ’l villan la sua marra».\nLo mio maestro allora in su la gota\ndestra si volse in dietro e riguardommi;\npoi disse: «Bene ascolta chi la nota».\nNé per tanto di men parlando vommi\ncon ser Brunetto, e dimando chi sono\nli suoi compagni più noti e più sommi.\nEd elli a me: «Saper d’alcuno è buono;\nde li altri fia laudabile tacerci,\nché ’l tempo saria corto a tanto suono.\nIn somma sappi che tutti fur cherci\ne litterati grandi e di gran fama,\nd’un peccato medesmo al mondo lerci.\nPriscian sen va con quella turba grama,\ne Francesco d’Accorso anche; e vedervi,\ns’avessi avuto di tal tigna brama,\ncolui potei che dal servo de’ servi\nfu trasmutato d’Arno in Bacchiglione,\ndove lasciò li mal protesi nervi.\nDi più direi; ma ’l venire e ’l sermone\npiù lungo esser non può, però ch’i’ veggio\nlà surger nuovo fummo del sabbione.\nGente vien con la quale esser non deggio.\nSieti raccomandato il mio Tesoro,\nnel qual io vivo ancora, e più non cheggio».\nPoi si rivolse, e parve di coloro\nche corrono a Verona il drappo verde\nper la campagna; e parve di costoro\nquelli che vince, non colui che perde.\n</canto>"}
{"text": "<canto>\nGià era in loco onde s’udia ’l rimbombo\nde l’acqua che cadea ne l’altro giro,\nsimile a quel che l’arnie fanno rombo,\nquando tre ombre insieme si partiro,\ncorrendo, d’una torma che passava\nsotto la pioggia de l’aspro martiro.\nVenian ver’ noi, e ciascuna gridava:\n«Sòstati tu ch’a l’abito ne sembri\nesser alcun di nostra terra prava».\nAhimè, che piaghe vidi ne’ lor membri,\nricenti e vecchie, da le fiamme incese!\nAncor men duol pur ch’i’ me ne rimembri.\nA le lor grida il mio dottor s’attese;\nvolse ’l viso ver’ me, e «Or aspetta»,\ndisse, «a costor si vuole esser cortese.\nE se non fosse il foco che saetta\nla natura del loco, i’ dicerei\nche meglio stesse a te che a lor la fretta».\nRicominciar, come noi restammo, ei\nl’antico verso; e quando a noi fuor giunti,\nfenno una rota di sé tutti e trei.\nQual sogliono i campion far nudi e unti,\navvisando lor presa e lor vantaggio,\nprima che sien tra lor battuti e punti,\ncosì rotando, ciascuno il visaggio\ndrizzava a me, sì che ’n contraro il collo\nfaceva ai piè continüo vïaggio.\nE «Se miseria d’esto loco sollo\nrende in dispetto noi e nostri prieghi»,\ncominciò l’uno, «e ’l tinto aspetto e brollo,\nla fama nostra il tuo animo pieghi\na dirne chi tu se’, che i vivi piedi\ncosì sicuro per lo ’nferno freghi.\nQuesti, l’orme di cui pestar mi vedi,\ntutto che nudo e dipelato vada,\nfu di grado maggior che tu non credi:\nnepote fu de la buona Gualdrada;\nGuido Guerra ebbe nome, e in sua vita\nfece col senno assai e con la spada.\nL’altro, ch’appresso me la rena trita,\nè Tegghiaio Aldobrandi, la cui voce\nnel mondo sù dovria esser gradita.\nE io, che posto son con loro in croce,\nIacopo Rusticucci fui, e certo\nla fiera moglie più ch’altro mi nuoce».\nS’i’ fossi stato dal foco coperto,\ngittato mi sarei tra lor di sotto,\ne credo che ’l dottor l’avria sofferto;\nma perch’ io mi sarei brusciato e cotto,\nvinse paura la mia buona voglia\nche di loro abbracciar mi facea ghiotto.\nPoi cominciai: «Non dispetto, ma doglia\nla vostra condizion dentro mi fisse,\ntanta che tardi tutta si dispoglia,\ntosto che questo mio segnor mi disse\nparole per le quali i’ mi pensai\nche qual voi siete, tal gente venisse.\nDi vostra terra sono, e sempre mai\nl’ovra di voi e li onorati nomi\ncon affezion ritrassi e ascoltai.\nLascio lo fele e vo per dolci pomi\npromessi a me per lo verace duca;\nma ’nfino al centro pria convien ch’i’ tomi».\n«Se lungamente l’anima conduca\nle membra tue», rispuose quelli ancora,\n«e se la fama tua dopo te luca,\ncortesia e valor dì se dimora\nne la nostra città sì come suole,\no se del tutto se n’è gita fora;\nché Guiglielmo Borsiere, il qual si duole\ncon noi per poco e va là coi compagni,\nassai ne cruccia con le sue parole».\n«La gente nuova e i sùbiti guadagni\norgoglio e dismisura han generata,\nFiorenza, in te, sì che tu già ten piagni».\nCosì gridai con la faccia levata;\ne i tre, che ciò inteser per risposta,\nguardar l’un l’altro com’ al ver si guata.\n«Se l’altre volte sì poco ti costa»,\nrispuoser tutti, «il satisfare altrui,\nfelice te se sì parli a tua posta!\nPerò, se campi d’esti luoghi bui\ne torni a riveder le belle stelle,\nquando ti gioverà dicere “I’ fui”,\nfa che di noi a la gente favelle».\nIndi rupper la rota, e a fuggirsi\nali sembiar le gambe loro isnelle.\nUn amen non saria possuto dirsi\ntosto così com’ e’ fuoro spariti;\nper ch’al maestro parve di partirsi.\nIo lo seguiva, e poco eravam iti,\nche ’l suon de l’acqua n’era sì vicino,\nche per parlar saremmo a pena uditi.\nCome quel fiume c’ha proprio cammino\nprima dal Monte Viso ’nver’ levante,\nda la sinistra costa d’Apennino,\nche si chiama Acquacheta suso, avante\nche si divalli giù nel basso letto,\ne a Forlì di quel nome è vacante,\nrimbomba là sovra San Benedetto\nde l’Alpe per cadere ad una scesa\nove dovea per mille esser recetto;\ncosì, giù d’una ripa discoscesa,\ntrovammo risonar quell’ acqua tinta,\nsì che ’n poc’ ora avria l’orecchia offesa.\nIo avea una corda intorno cinta,\ne con essa pensai alcuna volta\nprender la lonza a la pelle dipinta.\nPoscia ch’io l’ebbi tutta da me sciolta,\nsì come ’l duca m’avea comandato,\nporsila a lui aggroppata e ravvolta.\nOnd’ ei si volse inver’ lo destro lato,\ne alquanto di lunge da la sponda\nla gittò giuso in quell’ alto burrato.\n‘E’ pur convien che novità risponda’,\ndicea fra me medesmo, ‘al novo cenno\nche ’l maestro con l’occhio sì seconda’.\nAhi quanto cauti li uomini esser dienno\npresso a color che non veggion pur l’ovra,\nma per entro i pensier miran col senno!\nEl disse a me: «Tosto verrà di sovra\nciò ch’io attendo e che il tuo pensier sogna;\ntosto convien ch’al tuo viso si scovra».\nSempre a quel ver c’ha faccia di menzogna\nde’ l’uom chiuder le labbra fin ch’el puote,\nperò che sanza colpa fa vergogna;\nma qui tacer nol posso; e per le note\ndi questa comedìa, lettor, ti giuro,\ns’elle non sien di lunga grazia vòte,\nch’i’ vidi per quell’ aere grosso e scuro\nvenir notando una figura in suso,\nmaravigliosa ad ogne cor sicuro,\nsì come torna colui che va giuso\ntalora a solver l’àncora ch’aggrappa\no scoglio o altro che nel mare è chiuso,\nche ’n sù si stende e da piè si rattrappa.\n</canto>"}
{"text": "<canto>\n«Ecco la fiera con la coda aguzza,\nche passa i monti e rompe i muri e l’armi!\nEcco colei che tutto ’l mondo appuzza!».\nSì cominciò lo mio duca a parlarmi;\ne accennolle che venisse a proda,\nvicino al fin d’i passeggiati marmi.\nE quella sozza imagine di froda\nsen venne, e arrivò la testa e ’l busto,\nma ’n su la riva non trasse la coda.\nLa faccia sua era faccia d’uom giusto,\ntanto benigna avea di fuor la pelle,\ne d’un serpente tutto l’altro fusto;\ndue branche avea pilose insin l’ascelle;\nlo dosso e ’l petto e ambedue le coste\ndipinti avea di nodi e di rotelle.\nCon più color, sommesse e sovraposte\nnon fer mai drappi Tartari né Turchi,\nné fuor tai tele per Aragne imposte.\nCome talvolta stanno a riva i burchi,\nche parte sono in acqua e parte in terra,\ne come là tra li Tedeschi lurchi\nlo bivero s’assetta a far sua guerra,\ncosì la fiera pessima si stava\nsu l’orlo ch’è di pietra e ’l sabbion serra.\nNel vano tutta sua coda guizzava,\ntorcendo in sù la venenosa forca\nch’a guisa di scorpion la punta armava.\nLo duca disse: «Or convien che si torca\nla nostra via un poco insino a quella\nbestia malvagia che colà si corca».\nPerò scendemmo a la destra mammella,\ne diece passi femmo in su lo stremo,\nper ben cessar la rena e la fiammella.\nE quando noi a lei venuti semo,\npoco più oltre veggio in su la rena\ngente seder propinqua al loco scemo.\nQuivi ’l maestro «Acciò che tutta piena\nesperïenza d’esto giron porti»,\nmi disse, «va, e vedi la lor mena.\nLi tuoi ragionamenti sian là corti;\nmentre che torni, parlerò con questa,\nche ne conceda i suoi omeri forti».\nCosì ancor su per la strema testa\ndi quel settimo cerchio tutto solo\nandai, dove sedea la gente mesta.\nPer li occhi fora scoppiava lor duolo;\ndi qua, di là soccorrien con le mani\nquando a’ vapori, e quando al caldo suolo:\nnon altrimenti fan di state i cani\nor col ceffo or col piè, quando son morsi\no da pulci o da mosche o da tafani.\nPoi che nel viso a certi li occhi porsi,\nne’ quali ’l doloroso foco casca,\nnon ne conobbi alcun; ma io m’accorsi\nche dal collo a ciascun pendea una tasca\nch’avea certo colore e certo segno,\ne quindi par che ’l loro occhio si pasca.\nE com’ io riguardando tra lor vegno,\nin una borsa gialla vidi azzurro\nche d’un leone avea faccia e contegno.\nPoi, procedendo di mio sguardo il curro,\nvidine un’altra come sangue rossa,\nmostrando un’oca bianca più che burro.\nE un che d’una scrofa azzurra e grossa\nsegnato avea lo suo sacchetto bianco,\nmi disse: «Che fai tu in questa fossa?\nOr te ne va; e perché se’ vivo anco,\nsappi che ’l mio vicin Vitalïano\nsederà qui dal mio sinistro fianco.\nCon questi Fiorentin son padoano:\nspesse fïate mi ’ntronan li orecchi\ngridando: “Vegna ’l cavalier sovrano,\nche recherà la tasca con tre becchi!”».\nQui distorse la bocca e di fuor trasse\nla lingua, come bue che ’l naso lecchi.\nE io, temendo no ’l più star crucciasse\nlui che di poco star m’avea ’mmonito,\ntorna’mi in dietro da l’anime lasse.\nTrova’ il duca mio ch’era salito\ngià su la groppa del fiero animale,\ne disse a me: «Or sie forte e ardito.\nOmai si scende per sì fatte scale;\nmonta dinanzi, ch’i’ voglio esser mezzo,\nsì che la coda non possa far male».\nQual è colui che sì presso ha ’l riprezzo\nde la quartana, c’ha già l’unghie smorte,\ne triema tutto pur guardando ’l rezzo,\ntal divenn’ io a le parole porte;\nma vergogna mi fé le sue minacce,\nche innanzi a buon segnor fa servo forte.\nI’ m’assettai in su quelle spallacce;\nsì volli dir, ma la voce non venne\ncom’ io credetti: ‘Fa che tu m’abbracce’.\nMa esso, ch’altra volta mi sovvenne\nad altro forse, tosto ch’i’ montai\ncon le braccia m’avvinse e mi sostenne;\ne disse: «Gerïon, moviti omai:\nle rote larghe, e lo scender sia poco;\npensa la nova soma che tu hai».\nCome la navicella esce di loco\nin dietro in dietro, sì quindi si tolse;\ne poi ch’al tutto si sentì a gioco,\nlà ’v’ era ’l petto, la coda rivolse,\ne quella tesa, come anguilla, mosse,\ne con le branche l’aere a sé raccolse.\nMaggior paura non credo che fosse\nquando Fetonte abbandonò li freni,\nper che ’l ciel, come pare ancor, si cosse;\nné quando Icaro misero le reni\nsentì spennar per la scaldata cera,\ngridando il padre a lui «Mala via tieni!»,\nche fu la mia, quando vidi ch’i’ era\nne l’aere d’ogne parte, e vidi spenta\nogne veduta fuor che de la fera.\nElla sen va notando lenta lenta;\nrota e discende, ma non me n’accorgo\nse non che al viso e di sotto mi venta.\nIo sentia già da la man destra il gorgo\nfar sotto noi un orribile scroscio,\nper che con li occhi ’n giù la testa sporgo.\nAllor fu’ io più timido a lo stoscio,\nperò ch’i’ vidi fuochi e senti’ pianti;\nond’ io tremando tutto mi raccoscio.\nE vidi poi, ché nol vedea davanti,\nlo scendere e ’l girar per li gran mali\nche s’appressavan da diversi canti.\nCome ’l falcon ch’è stato assai su l’ali,\nche sanza veder logoro o uccello\nfa dire al falconiere «Omè, tu cali!»,\ndiscende lasso onde si move isnello,\nper cento rote, e da lunge si pone\ndal suo maestro, disdegnoso e fello;\ncosì ne puose al fondo Gerïone\nal piè al piè de la stagliata rocca,\ne, discarcate le nostre persone,\nsi dileguò come da corda cocca.\n</canto>"}
{"text": "<canto>\nLuogo è in inferno detto Malebolge,\ntutto di pietra di color ferrigno,\ncome la cerchia che dintorno il volge.\nNel dritto mezzo del campo maligno\nvaneggia un pozzo assai largo e profondo,\ndi cui suo loco dicerò l’ordigno.\nQuel cinghio che rimane adunque è tondo\ntra ’l pozzo e ’l piè de l’alta ripa dura,\ne ha distinto in dieci valli il fondo.\nQuale, dove per guardia de le mura\npiù e più fossi cingon li castelli,\nla parte dove son rende figura,\ntale imagine quivi facean quelli;\ne come a tai fortezze da’ lor sogli\na la ripa di fuor son ponticelli,\ncosì da imo de la roccia scogli\nmovien che ricidien li argini e ’ fossi\ninfino al pozzo che i tronca e raccogli.\nIn questo luogo, de la schiena scossi\ndi Gerïon, trovammoci; e ’l poeta\ntenne a sinistra, e io dietro mi mossi.\nA la man destra vidi nova pieta,\nnovo tormento e novi frustatori,\ndi che la prima bolgia era repleta.\nNel fondo erano ignudi i peccatori;\ndal mezzo in qua ci venien verso ’l volto,\ndi là con noi, ma con passi maggiori,\ncome i Roman per l’essercito molto,\nl’anno del giubileo, su per lo ponte\nhanno a passar la gente modo colto,\nche da l’un lato tutti hanno la fronte\nverso ’l castello e vanno a Santo Pietro,\nda l’altra sponda vanno verso ’l monte.\nDi qua, di là, su per lo sasso tetro\nvidi demon cornuti con gran ferze,\nche li battien crudelmente di retro.\nAhi come facean lor levar le berze\na le prime percosse! già nessuno\nle seconde aspettava né le terze.\nMentr’ io andava, li occhi miei in uno\nfuro scontrati; e io sì tosto dissi:\n«Già di veder costui non son digiuno».\nPer ch’ïo a figurarlo i piedi affissi;\ne ’l dolce duca meco si ristette,\ne assentio ch’alquanto in dietro gissi.\nE quel frustato celar si credette\nbassando ’l viso; ma poco li valse,\nch’io dissi: «O tu che l’occhio a terra gette,\nse le fazion che porti non son false,\nVenedico se’ tu Caccianemico.\nMa che ti mena a sì pungenti salse?».\nEd elli a me: «Mal volontier lo dico;\nma sforzami la tua chiara favella,\nche mi fa sovvenir del mondo antico.\nI’ fui colui che la Ghisolabella\ncondussi a far la voglia del marchese,\ncome che suoni la sconcia novella.\nE non pur io qui piango bolognese;\nanzi n’è questo loco tanto pieno,\nche tante lingue non son ora apprese\na dicer ‘sipa’ tra Sàvena e Reno;\ne se di ciò vuoi fede o testimonio,\nrècati a mente il nostro avaro seno».\nCosì parlando il percosse un demonio\nde la sua scurïada, e disse: «Via,\nruffian! qui non son femmine da conio».\nI’ mi raggiunsi con la scorta mia;\nposcia con pochi passi divenimmo\nlà ’v’ uno scoglio de la ripa uscia.\nAssai leggeramente quel salimmo;\ne vòlti a destra su per la sua scheggia,\nda quelle cerchie etterne ci partimmo.\nQuando noi fummo là dov’ el vaneggia\ndi sotto per dar passo a li sferzati,\nlo duca disse: «Attienti, e fa che feggia\nlo viso in te di quest’ altri mal nati,\nai quali ancor non vedesti la faccia\nperò che son con noi insieme andati».\nDel vecchio ponte guardavam la traccia\nche venìa verso noi da l’altra banda,\ne che la ferza similmente scaccia.\nE ’l buon maestro, sanza mia dimanda,\nmi disse: «Guarda quel grande che vene,\ne per dolor non par lagrime spanda:\nquanto aspetto reale ancor ritene!\nQuelli è Iasón, che per cuore e per senno\nli Colchi del monton privati féne.\nEllo passò per l’isola di Lenno\npoi che l’ardite femmine spietate\ntutti li maschi loro a morte dienno.\nIvi con segni e con parole ornate\nIsifile ingannò, la giovinetta\nche prima avea tutte l’altre ingannate.\nLasciolla quivi, gravida, soletta;\ntal colpa a tal martiro lui condanna;\ne anche di Medea si fa vendetta.\nCon lui sen va chi da tal parte inganna;\ne questo basti de la prima valle\nsapere e di color che ’n sé assanna».\nGià eravam là ’ve lo stretto calle\ncon l’argine secondo s’incrocicchia,\ne fa di quello ad un altr’ arco spalle.\nQuindi sentimmo gente che si nicchia\nne l’altra bolgia e che col muso scuffa,\ne sé medesma con le palme picchia.\nLe ripe eran grommate d’una muffa,\nper l’alito di giù che vi s’appasta,\nche con li occhi e col naso facea zuffa.\nLo fondo è cupo sì, che non ci basta\nloco a veder sanza montare al dosso\nde l’arco, ove lo scoglio più sovrasta.\nQuivi venimmo; e quindi giù nel fosso\nvidi gente attuffata in uno sterco\nche da li uman privadi parea mosso.\nE mentre ch’io là giù con l’occhio cerco,\nvidi un col capo sì di merda lordo,\nche non parëa s’era laico o cherco.\nQuei mi sgridò: «Perché se’ tu sì gordo\ndi riguardar più me che li altri brutti?».\nE io a lui: «Perché, se ben ricordo,\ngià t’ho veduto coi capelli asciutti,\ne se’ Alessio Interminei da Lucca:\nperò t’adocchio più che li altri tutti».\nEd elli allor, battendosi la zucca:\n«Qua giù m’hanno sommerso le lusinghe\nond’ io non ebbi mai la lingua stucca».\nAppresso ciò lo duca «Fa che pinghe»,\nmi disse, «il viso un poco più avante,\nsì che la faccia ben con l’occhio attinghe\ndi quella sozza e scapigliata fante\nche là si graffia con l’unghie merdose,\ne or s’accoscia e ora è in piedi stante.\nTaïde è, la puttana che rispuose\nal drudo suo quando disse “Ho io grazie\ngrandi apo te?”: “Anzi maravigliose!”.\nE quinci sian le nostre viste sazie».\n</canto>"}
{"text": "<canto>\nO Simon mago, o miseri seguaci\nche le cose di Dio, che di bontate\ndeon essere spose, e voi rapaci\nper oro e per argento avolterate,\nor convien che per voi suoni la tromba,\nperò che ne la terza bolgia state.\nGià eravamo, a la seguente tomba,\nmontati de lo scoglio in quella parte\nch’a punto sovra mezzo ’l fosso piomba.\nO somma sapïenza, quanta è l’arte\nche mostri in cielo, in terra e nel mal mondo,\ne quanto giusto tua virtù comparte!\nIo vidi per le coste e per lo fondo\npiena la pietra livida di fóri,\nd’un largo tutti e ciascun era tondo.\nNon mi parean men ampi né maggiori\nche que’ che son nel mio bel San Giovanni,\nfatti per loco d’i battezzatori;\nl’un de li quali, ancor non è molt’ anni,\nrupp’ io per un che dentro v’annegava:\ne questo sia suggel ch’ogn’ omo sganni.\nFuor de la bocca a ciascun soperchiava\nd’un peccator li piedi e de le gambe\ninfino al grosso, e l’altro dentro stava.\nLe piante erano a tutti accese intrambe;\nper che sì forte guizzavan le giunte,\nche spezzate averien ritorte e strambe.\nQual suole il fiammeggiar de le cose unte\nmuoversi pur su per la strema buccia,\ntal era lì dai calcagni a le punte.\n«Chi è colui, maestro, che si cruccia\nguizzando più che li altri suoi consorti»,\ndiss’ io, «e cui più roggia fiamma succia?».\nEd elli a me: «Se tu vuo’ ch’i’ ti porti\nlà giù per quella ripa che più giace,\nda lui saprai di sé e de’ suoi torti».\nE io: «Tanto m’è bel, quanto a te piace:\ntu se’ segnore, e sai ch’i’ non mi parto\ndal tuo volere, e sai quel che si tace».\nAllor venimmo in su l’argine quarto;\nvolgemmo e discendemmo a mano stanca\nlà giù nel fondo foracchiato e arto.\nLo buon maestro ancor de la sua anca\nnon mi dipuose, sì mi giunse al rotto\ndi quel che si piangeva con la zanca.\n«O qual che se’ che ’l di sù tien di sotto,\nanima trista come pal commessa»,\ncomincia’ io a dir, «se puoi, fa motto».\nIo stava come ’l frate che confessa\nlo perfido assessin, che, poi ch’è fitto,\nrichiama lui per che la morte cessa.\nEd el gridò: «Se’ tu già costì ritto,\nse’ tu già costì ritto, Bonifazio?\nDi parecchi anni mi mentì lo scritto.\nSe’ tu sì tosto di quell’ aver sazio\nper lo qual non temesti tòrre a ’nganno\nla bella donna, e poi di farne strazio?».\nTal mi fec’ io, quai son color che stanno,\nper non intender ciò ch’è lor risposto,\nquasi scornati, e risponder non sanno.\nAllor Virgilio disse: «Dilli tosto:\n“Non son colui, non son colui che credi”»;\ne io rispuosi come a me fu imposto.\nPer che lo spirto tutti storse i piedi;\npoi, sospirando e con voce di pianto,\nmi disse: «Dunque che a me richiedi?\nSe di saper ch’i’ sia ti cal cotanto,\nche tu abbi però la ripa corsa,\nsappi ch’i’ fui vestito del gran manto;\ne veramente fui figliuol de l’orsa,\ncupido sì per avanzar li orsatti,\nche sù l’avere e qui me misi in borsa.\nDi sotto al capo mio son li altri tratti\nche precedetter me simoneggiando,\nper le fessure de la pietra piatti.\nLà giù cascherò io altresì quando\nverrà colui ch’i’ credea che tu fossi,\nallor ch’i’ feci ’l sùbito dimando.\nMa più è ’l tempo già che i piè mi cossi\ne ch’i’ son stato così sottosopra,\nch’el non starà piantato coi piè rossi:\nché dopo lui verrà di più laida opra,\ndi ver’ ponente, un pastor sanza legge,\ntal che convien che lui e me ricuopra.\nNuovo Iasón sarà, di cui si legge\nne’ Maccabei; e come a quel fu molle\nsuo re, così fia lui chi Francia regge».\nIo non so s’i’ mi fui qui troppo folle,\nch’i’ pur rispuosi lui a questo metro:\n«Deh, or mi dì: quanto tesoro volle\nNostro Segnore in prima da san Pietro\nch’ei ponesse le chiavi in sua balìa?\nCerto non chiese se non “Viemmi retro”.\nNé Pier né li altri tolsero a Matia\noro od argento, quando fu sortito\nal loco che perdé l’anima ria.\nPerò ti sta, ché tu se’ ben punito;\ne guarda ben la mal tolta moneta\nch’esser ti fece contra Carlo ardito.\nE se non fosse ch’ancor lo mi vieta\nla reverenza de le somme chiavi\nche tu tenesti ne la vita lieta,\nio userei parole ancor più gravi;\nché la vostra avarizia il mondo attrista,\ncalcando i buoni e sollevando i pravi.\nDi voi pastor s’accorse il Vangelista,\nquando colei che siede sopra l’acque\nputtaneggiar coi regi a lui fu vista;\nquella che con le sette teste nacque,\ne da le diece corna ebbe argomento,\nfin che virtute al suo marito piacque.\nFatto v’avete dio d’oro e d’argento;\ne che altro è da voi a l’idolatre,\nse non ch’elli uno, e voi ne orate cento?\nAhi, Costantin, di quanto mal fu matre,\nnon la tua conversion, ma quella dote\nche da te prese il primo ricco patre!».\nE mentr’ io li cantava cotai note,\no ira o coscïenza che ’l mordesse,\nforte spingava con ambo le piote.\nI’ credo ben ch’al mio duca piacesse,\ncon sì contenta labbia sempre attese\nlo suon de le parole vere espresse.\nPerò con ambo le braccia mi prese;\ne poi che tutto su mi s’ebbe al petto,\nrimontò per la via onde discese.\nNé si stancò d’avermi a sé distretto,\nsì men portò sovra ’l colmo de l’arco\nche dal quarto al quinto argine è tragetto.\nQuivi soavemente spuose il carco,\nsoave per lo scoglio sconcio ed erto\nche sarebbe a le capre duro varco.\nIndi un altro vallon mi fu scoperto.\n</canto>"}
{"text": "<canto>\nDi nova pena mi conven far versi\ne dar matera al ventesimo canto\nde la prima canzon, ch’è d’i sommersi.\nIo era già disposto tutto quanto\na riguardar ne lo scoperto fondo,\nche si bagnava d’angoscioso pianto;\ne vidi gente per lo vallon tondo\nvenir, tacendo e lagrimando, al passo\nche fanno le letane in questo mondo.\nCome ’l viso mi scese in lor più basso,\nmirabilmente apparve esser travolto\nciascun tra ’l mento e ’l principio del casso,\nché da le reni era tornato ’l volto,\ne in dietro venir li convenia,\nperché ’l veder dinanzi era lor tolto.\nForse per forza già di parlasia\nsi travolse così alcun del tutto;\nma io nol vidi, né credo che sia.\nSe Dio ti lasci, lettor, prender frutto\ndi tua lezione, or pensa per te stesso\ncom’ io potea tener lo viso asciutto,\nquando la nostra imagine di presso\nvidi sì torta, che ’l pianto de li occhi\nle natiche bagnava per lo fesso.\nCerto io piangea, poggiato a un de’ rocchi\ndel duro scoglio, sì che la mia scorta\nmi disse: «Ancor se’ tu de li altri sciocchi?\nQui vive la pietà quand’ è ben morta;\nchi è più scellerato che colui\nche al giudicio divin passion comporta?\nDrizza la testa, drizza, e vedi a cui\ns’aperse a li occhi d’i Teban la terra;\nper ch’ei gridavan tutti: “Dove rui,\nAnfïarao? perché lasci la guerra?”.\nE non restò di ruinare a valle\nfino a Minòs che ciascheduno afferra.\nMira c’ha fatto petto de le spalle;\nperché volle veder troppo davante,\ndi retro guarda e fa retroso calle.\nVedi Tiresia, che mutò sembiante\nquando di maschio femmina divenne,\ncangiandosi le membra tutte quante;\ne prima, poi, ribatter li convenne\nli duo serpenti avvolti, con la verga,\nche rïavesse le maschili penne.\nAronta è quel ch’al ventre li s’atterga,\nche ne’ monti di Luni, dove ronca\nlo Carrarese che di sotto alberga,\nebbe tra ’ bianchi marmi la spelonca\nper sua dimora; onde a guardar le stelle\ne ’l mar non li era la veduta tronca.\nE quella che ricuopre le mammelle,\nche tu non vedi, con le trecce sciolte,\ne ha di là ogne pilosa pelle,\nManto fu, che cercò per terre molte;\nposcia si puose là dove nacqu’ io;\nonde un poco mi piace che m’ascolte.\nPoscia che ’l padre suo di vita uscìo\ne venne serva la città di Baco,\nquesta gran tempo per lo mondo gio.\nSuso in Italia bella giace un laco,\na piè de l’Alpe che serra Lamagna\nsovra Tiralli, c’ha nome Benaco.\nPer mille fonti, credo, e più si bagna\ntra Garda e Val Camonica e Pennino\nde l’acqua che nel detto laco stagna.\nLoco è nel mezzo là dove ’l trentino\npastore e quel di Brescia e ’l veronese\nsegnar poria, s’e’ fesse quel cammino.\nSiede Peschiera, bello e forte arnese\nda fronteggiar Bresciani e Bergamaschi,\nove la riva ’ntorno più discese.\nIvi convien che tutto quanto caschi\nciò che ’n grembo a Benaco star non può,\ne fassi fiume giù per verdi paschi.\nTosto che l’acqua a correr mette co,\nnon più Benaco, ma Mencio si chiama\nfino a Governol, dove cade in Po.\nNon molto ha corso, ch’el trova una lama,\nne la qual si distende e la ’mpaluda;\ne suol di state talor essere grama.\nQuindi passando la vergine cruda\nvide terra, nel mezzo del pantano,\nsanza coltura e d’abitanti nuda.\nLì, per fuggire ogne consorzio umano,\nristette con suoi servi a far sue arti,\ne visse, e vi lasciò suo corpo vano.\nLi uomini poi che ’ntorno erano sparti\ns’accolsero a quel loco, ch’era forte\nper lo pantan ch’avea da tutte parti.\nFer la città sovra quell’ ossa morte;\ne per colei che ’l loco prima elesse,\nMantüa l’appellar sanz’ altra sorte.\nGià fuor le genti sue dentro più spesse,\nprima che la mattia da Casalodi\nda Pinamonte inganno ricevesse.\nPerò t’assenno che, se tu mai odi\noriginar la mia terra altrimenti,\nla verità nulla menzogna frodi».\nE io: «Maestro, i tuoi ragionamenti\nmi son sì certi e prendon sì mia fede,\nche li altri mi sarien carboni spenti.\nMa dimmi, de la gente che procede,\nse tu ne vedi alcun degno di nota;\nché solo a ciò la mia mente rifiede».\nAllor mi disse: «Quel che da la gota\nporge la barba in su le spalle brune,\nfu—quando Grecia fu di maschi vòta,\nsì ch’a pena rimaser per le cune—\naugure, e diede ’l punto con Calcanta\nin Aulide a tagliar la prima fune.\nEuripilo ebbe nome, e così ’l canta\nl’alta mia tragedìa in alcun loco:\nben lo sai tu che la sai tutta quanta.\nQuell’ altro che ne’ fianchi è così poco,\nMichele Scotto fu, che veramente\nde le magiche frode seppe ’l gioco.\nVedi Guido Bonatti; vedi Asdente,\nch’avere inteso al cuoio e a lo spago\nora vorrebbe, ma tardi si pente.\nVedi le triste che lasciaron l’ago,\nla spuola e ’l fuso, e fecersi ’ndivine;\nfecer malie con erbe e con imago.\nMa vienne omai, ché già tiene ’l confine\nd’amendue li emisperi e tocca l’onda\nsotto Sobilia Caino e le spine;\ne già iernotte fu la luna tonda:\nben ten de’ ricordar, ché non ti nocque\nalcuna volta per la selva fonda».\nSì mi parlava, e andavamo introcque.\n</canto>"}
{"text": "<canto>\nCosì di ponte in ponte, altro parlando\nche la mia comedìa cantar non cura,\nvenimmo; e tenavamo ’l colmo, quando\nrestammo per veder l’altra fessura\ndi Malebolge e li altri pianti vani;\ne vidila mirabilmente oscura.\nQuale ne l’arzanà de’ Viniziani\nbolle l’inverno la tenace pece\na rimpalmare i legni lor non sani,\nché navicar non ponno—in quella vece\nchi fa suo legno novo e chi ristoppa\nle coste a quel che più vïaggi fece;\nchi ribatte da proda e chi da poppa;\naltri fa remi e altri volge sarte;\nchi terzeruolo e artimon rintoppa—:\ntal, non per foco ma per divin’ arte,\nbollia là giuso una pegola spessa,\nche ’nviscava la ripa d’ogne parte.\nI’ vedea lei, ma non vedëa in essa\nmai che le bolle che ’l bollor levava,\ne gonfiar tutta, e riseder compressa.\nMentr’ io là giù fisamente mirava,\nlo duca mio, dicendo «Guarda, guarda!»,\nmi trasse a sé del loco dov’ io stava.\nAllor mi volsi come l’uom cui tarda\ndi veder quel che li convien fuggire\ne cui paura sùbita sgagliarda,\nche, per veder, non indugia ’l partire:\ne vidi dietro a noi un diavol nero\ncorrendo su per lo scoglio venire.\nAhi quant’ elli era ne l’aspetto fero!\ne quanto mi parea ne l’atto acerbo,\ncon l’ali aperte e sovra i piè leggero!\nL’omero suo, ch’era aguto e superbo,\ncarcava un peccator con ambo l’anche,\ne quei tenea de’ piè ghermito ’l nerbo.\nDel nostro ponte disse: «O Malebranche,\necco un de li anzïan di Santa Zita!\nMettetel sotto, ch’i’ torno per anche\na quella terra, che n’è ben fornita:\nogn’ uom v’è barattier, fuor che Bonturo;\ndel no, per li denar, vi si fa ita».\nLà giù ’l buttò, e per lo scoglio duro\nsi volse; e mai non fu mastino sciolto\ncon tanta fretta a seguitar lo furo.\nQuel s’attuffò, e tornò sù convolto;\nma i demon che del ponte avean coperchio,\ngridar: «Qui non ha loco il Santo Volto!\nqui si nuota altrimenti che nel Serchio!\nPerò, se tu non vuo’ di nostri graffi,\nnon far sopra la pegola soverchio».\nPoi l’addentar con più di cento raffi,\ndisser: «Coverto convien che qui balli,\nsì che, se puoi, nascosamente accaffi».\nNon altrimenti i cuoci a’ lor vassalli\nfanno attuffare in mezzo la caldaia\nla carne con li uncin, perché non galli.\nLo buon maestro «Acciò che non si paia\nche tu ci sia», mi disse, «giù t’acquatta\ndopo uno scheggio, ch’alcun schermo t’aia;\ne per nulla offension che mi sia fatta,\nnon temer tu, ch’i’ ho le cose conte,\nperch’ altra volta fui a tal baratta».\nPoscia passò di là dal co del ponte;\ne com’ el giunse in su la ripa sesta,\nmestier li fu d’aver sicura fronte.\nCon quel furore e con quella tempesta\nch’escono i cani a dosso al poverello\nche di sùbito chiede ove s’arresta,\nusciron quei di sotto al ponticello,\ne volser contra lui tutt’ i runcigli;\nma el gridò: «Nessun di voi sia fello!\nInnanzi che l’uncin vostro mi pigli,\ntraggasi avante l’un di voi che m’oda,\ne poi d’arruncigliarmi si consigli».\nTutti gridaron: «Vada Malacoda!»;\nper ch’un si mosse—e li altri stetter fermi—\ne venne a lui dicendo: «Che li approda?».\n«Credi tu, Malacoda, qui vedermi\nesser venuto», disse ’l mio maestro,\n«sicuro già da tutti vostri schermi,\nsanza voler divino e fato destro?\nLascian’ andar, ché nel cielo è voluto\nch’i’ mostri altrui questo cammin silvestro».\nAllor li fu l’orgoglio sì caduto,\nch’e’ si lasciò cascar l’uncino a’ piedi,\ne disse a li altri: «Omai non sia feruto».\nE ’l duca mio a me: «O tu che siedi\ntra li scheggion del ponte quatto quatto,\nsicuramente omai a me ti riedi».\nPer ch’io mi mossi e a lui venni ratto;\ne i diavoli si fecer tutti avanti,\nsì ch’io temetti ch’ei tenesser patto;\ncosì vid’ ïo già temer li fanti\nch’uscivan patteggiati di Caprona,\nveggendo sé tra nemici cotanti.\nI’ m’accostai con tutta la persona\nlungo ’l mio duca, e non torceva li occhi\nda la sembianza lor ch’era non buona.\nEi chinavan li raffi e «Vuo’ che ’l tocchi»,\ndiceva l’un con l’altro, «in sul groppone?».\nE rispondien: «Sì, fa che gliel’ accocchi».\nMa quel demonio che tenea sermone\ncol duca mio, si volse tutto presto\ne disse: «Posa, posa, Scarmiglione!».\nPoi disse a noi: «Più oltre andar per questo\niscoglio non si può, però che giace\ntutto spezzato al fondo l’arco sesto.\nE se l’andare avante pur vi piace,\nandatevene su per questa grotta;\npresso è un altro scoglio che via face.\nIer, più oltre cinqu’ ore che quest’ otta,\nmille dugento con sessanta sei\nanni compié che qui la via fu rotta.\nIo mando verso là di questi miei\na riguardar s’alcun se ne sciorina;\ngite con lor, che non saranno rei».\n«Tra’ti avante, Alichino, e Calcabrina»,\ncominciò elli a dire, «e tu, Cagnazzo;\ne Barbariccia guidi la decina.\nLibicocco vegn’ oltre e Draghignazzo,\nCirïatto sannuto e Graffiacane\ne Farfarello e Rubicante pazzo.\nCercate ’ntorno le boglienti pane;\ncostor sian salvi infino a l’altro scheggio\nche tutto intero va sovra le tane».\n«Omè, maestro, che è quel ch’i’ veggio?»,\ndiss’ io, «deh, sanza scorta andianci soli,\nse tu sa’ ir; ch’i’ per me non la cheggio.\nSe tu se’ sì accorto come suoli,\nnon vedi tu ch’e’ digrignan li denti\ne con le ciglia ne minaccian duoli?».\nEd elli a me: «Non vo’ che tu paventi;\nlasciali digrignar pur a lor senno,\nch’e’ fanno ciò per li lessi dolenti».\nPer l’argine sinistro volta dienno;\nma prima avea ciascun la lingua stretta\ncoi denti, verso lor duca, per cenno;\ned elli avea del cul fatto trombetta.\n</canto>"}
{"text": "<canto>\nIo vidi già cavalier muover campo,\ne cominciare stormo e far lor mostra,\ne talvolta partir per loro scampo;\ncorridor vidi per la terra vostra,\no Aretini, e vidi gir gualdane,\nfedir torneamenti e correr giostra;\nquando con trombe, e quando con campane,\ncon tamburi e con cenni di castella,\ne con cose nostrali e con istrane;\nné già con sì diversa cennamella\ncavalier vidi muover né pedoni,\nné nave a segno di terra o di stella.\nNoi andavam con li diece demoni.\nAhi fiera compagnia! ma ne la chiesa\ncoi santi, e in taverna coi ghiottoni.\nPur a la pegola era la mia ’ntesa,\nper veder de la bolgia ogne contegno\ne de la gente ch’entro v’era incesa.\nCome i dalfini, quando fanno segno\na’ marinar con l’arco de la schiena\nche s’argomentin di campar lor legno,\ntalor così, ad alleggiar la pena,\nmostrav’ alcun de’ peccatori ’l dosso\ne nascondea in men che non balena.\nE come a l’orlo de l’acqua d’un fosso\nstanno i ranocchi pur col muso fuori,\nsì che celano i piedi e l’altro grosso,\nsì stavan d’ogne parte i peccatori;\nma come s’appressava Barbariccia,\ncosì si ritraén sotto i bollori.\nI’ vidi, e anco il cor me n’accapriccia,\nuno aspettar così, com’ elli ’ncontra\nch’una rana rimane e l’altra spiccia;\ne Graffiacan, che li era più di contra,\nli arruncigliò le ’mpegolate chiome\ne trassel sù, che mi parve una lontra.\nI’ sapea già di tutti quanti ’l nome,\nsì li notai quando fuorono eletti,\ne poi ch’e’ si chiamaro, attesi come.\n«O Rubicante, fa che tu li metti\nli unghioni a dosso, sì che tu lo scuoi!»,\ngridavan tutti insieme i maladetti.\nE io: «Maestro mio, fa, se tu puoi,\nche tu sappi chi è lo sciagurato\nvenuto a man de li avversari suoi».\nLo duca mio li s’accostò allato;\ndomandollo ond’ ei fosse, e quei rispuose:\n«I’ fui del regno di Navarra nato.\nMia madre a servo d’un segnor mi puose,\nche m’avea generato d’un ribaldo,\ndistruggitor di sé e di sue cose.\nPoi fui famiglia del buon re Tebaldo;\nquivi mi misi a far baratteria,\ndi ch’io rendo ragione in questo caldo».\nE Cirïatto, a cui di bocca uscia\nd’ogne parte una sanna come a porco,\nli fé sentir come l’una sdruscia.\nTra male gatte era venuto ’l sorco;\nma Barbariccia il chiuse con le braccia\ne disse: «State in là, mentr’ io lo ’nforco».\nE al maestro mio volse la faccia;\n«Domanda», disse, «ancor, se più disii\nsaper da lui, prima ch’altri ’l disfaccia».\nLo duca dunque: «Or dì: de li altri rii\nconosci tu alcun che sia latino\nsotto la pece?». E quelli: «I’ mi partii,\npoco è, da un che fu di là vicino.\nCosì foss’ io ancor con lui coperto,\nch’i’ non temerei unghia né uncino!».\nE Libicocco «Troppo avem sofferto»,\ndisse; e preseli ’l braccio col runciglio,\nsì che, stracciando, ne portò un lacerto.\nDraghignazzo anco i volle dar di piglio\ngiuso a le gambe; onde ’l decurio loro\nsi volse intorno intorno con mal piglio.\nQuand’ elli un poco rappaciati fuoro,\na lui, ch’ancor mirava sua ferita,\ndomandò ’l duca mio sanza dimoro:\n«Chi fu colui da cui mala partita\ndi’ che facesti per venire a proda?».\nEd ei rispuose: «Fu frate Gomita,\nquel di Gallura, vasel d’ogne froda,\nch’ebbe i nemici di suo donno in mano,\ne fé sì lor, che ciascun se ne loda.\nDanar si tolse e lasciolli di piano,\nsì com’ e’ dice; e ne li altri offici anche\nbarattier fu non picciol, ma sovrano.\nUsa con esso donno Michel Zanche\ndi Logodoro; e a dir di Sardigna\nle lingue lor non si sentono stanche.\nOmè, vedete l’altro che digrigna;\ni’ direi anche, ma i’ temo ch’ello\nnon s’apparecchi a grattarmi la tigna».\nE ’l gran proposto, vòlto a Farfarello\nche stralunava li occhi per fedire,\ndisse: «Fatti ’n costà, malvagio uccello!».\n«Se voi volete vedere o udire»,\nricominciò lo spaürato appresso,\n«Toschi o Lombardi, io ne farò venire;\nma stieno i Malebranche un poco in cesso,\nsì ch’ei non teman de le lor vendette;\ne io, seggendo in questo loco stesso,\nper un ch’io son, ne farò venir sette\nquand’ io suffolerò, com’ è nostro uso\ndi fare allor che fori alcun si mette».\nCagnazzo a cotal motto levò ’l muso,\ncrollando ’l capo, e disse: «Odi malizia\nch’elli ha pensata per gittarsi giuso!».\nOnd’ ei, ch’avea lacciuoli a gran divizia,\nrispuose: «Malizioso son io troppo,\nquand’ io procuro a’ mia maggior trestizia».\nAlichin non si tenne e, di rintoppo\na li altri, disse a lui: «Se tu ti cali,\nio non ti verrò dietro di gualoppo,\nma batterò sovra la pece l’ali.\nLascisi ’l collo, e sia la ripa scudo,\na veder se tu sol più di noi vali».\nO tu che leggi, udirai nuovo ludo:\nciascun da l’altra costa li occhi volse,\nquel prima, ch’a ciò fare era più crudo.\nLo Navarrese ben suo tempo colse;\nfermò le piante a terra, e in un punto\nsaltò e dal proposto lor si sciolse.\nDi che ciascun di colpa fu compunto,\nma quei più che cagion fu del difetto;\nperò si mosse e gridò: «Tu se’ giunto!».\nMa poco i valse: ché l’ali al sospetto\nnon potero avanzar; quelli andò sotto,\ne quei drizzò volando suso il petto:\nnon altrimenti l’anitra di botto,\nquando ’l falcon s’appressa, giù s’attuffa,\ned ei ritorna sù crucciato e rotto.\nIrato Calcabrina de la buffa,\nvolando dietro li tenne, invaghito\nche quei campasse per aver la zuffa;\ne come ’l barattier fu disparito,\ncosì volse li artigli al suo compagno,\ne fu con lui sopra ’l fosso ghermito.\nMa l’altro fu bene sparvier grifagno\nad artigliar ben lui, e amendue\ncadder nel mezzo del bogliente stagno.\nLo caldo sghermitor sùbito fue;\nma però di levarsi era neente,\nsì avieno inviscate l’ali sue.\nBarbariccia, con li altri suoi dolente,\nquattro ne fé volar da l’altra costa\ncon tutt’ i raffi, e assai prestamente\ndi qua, di là discesero a la posta;\nporser li uncini verso li ’mpaniati,\nch’eran già cotti dentro da la crosta.\nE noi lasciammo lor così ’mpacciati.\n</canto>"}
{"text": "<canto>\nTaciti, soli, sanza compagnia\nn’andavam l’un dinanzi e l’altro dopo,\ncome frati minor vanno per via.\nVòlt’ era in su la favola d’Isopo\nlo mio pensier per la presente rissa,\ndov’ el parlò de la rana e del topo;\nché più non si pareggia ‘mo’ e ‘issa’\nche l’un con l’altro fa, se ben s’accoppia\nprincipio e fine con la mente fissa.\nE come l’un pensier de l’altro scoppia,\ncosì nacque di quello un altro poi,\nche la prima paura mi fé doppia.\nIo pensava così: ‘Questi per noi\nsono scherniti con danno e con beffa\nsì fatta, ch’assai credo che lor nòi.\nSe l’ira sovra ’l mal voler s’aggueffa,\nei ne verranno dietro più crudeli\nche ’l cane a quella lievre ch’elli acceffa’.\nGià mi sentia tutti arricciar li peli\nde la paura e stava in dietro intento,\nquand’ io dissi: «Maestro, se non celi\nte e me tostamente, i’ ho pavento\nd’i Malebranche. Noi li avem già dietro;\nio li ’magino sì, che già li sento».\nE quei: «S’i’ fossi di piombato vetro,\nl’imagine di fuor tua non trarrei\npiù tosto a me, che quella dentro ’mpetro.\nPur mo venieno i tuo’ pensier tra ’ miei,\ncon simile atto e con simile faccia,\nsì che d’intrambi un sol consiglio fei.\nS’elli è che sì la destra costa giaccia,\nche noi possiam ne l’altra bolgia scendere,\nnoi fuggirem l’imaginata caccia».\nGià non compié di tal consiglio rendere,\nch’io li vidi venir con l’ali tese\nnon molto lungi, per volerne prendere.\nLo duca mio di sùbito mi prese,\ncome la madre ch’al romore è desta\ne vede presso a sé le fiamme accese,\nche prende il figlio e fugge e non s’arresta,\navendo più di lui che di sé cura,\ntanto che solo una camiscia vesta;\ne giù dal collo de la ripa dura\nsupin si diede a la pendente roccia,\nche l’un de’ lati a l’altra bolgia tura.\nNon corse mai sì tosto acqua per doccia\na volger ruota di molin terragno,\nquand’ ella più verso le pale approccia,\ncome ’l maestro mio per quel vivagno,\nportandosene me sovra ’l suo petto,\ncome suo figlio, non come compagno.\nA pena fuoro i piè suoi giunti al letto\ndel fondo giù, ch’e’ furon in sul colle\nsovresso noi; ma non lì era sospetto:\nché l’alta provedenza che lor volle\nporre ministri de la fossa quinta,\npoder di partirs’ indi a tutti tolle.\nLà giù trovammo una gente dipinta\nche giva intorno assai con lenti passi,\npiangendo e nel sembiante stanca e vinta.\nElli avean cappe con cappucci bassi\ndinanzi a li occhi, fatte de la taglia\nche in Clugnì per li monaci fassi.\nDi fuor dorate son, sì ch’elli abbaglia;\nma dentro tutte piombo, e gravi tanto,\nche Federigo le mettea di paglia.\nOh in etterno faticoso manto!\nNoi ci volgemmo ancor pur a man manca\ncon loro insieme, intenti al tristo pianto;\nma per lo peso quella gente stanca\nvenìa sì pian, che noi eravam nuovi\ndi compagnia ad ogne mover d’anca.\nPer ch’io al duca mio: «Fa che tu trovi\nalcun ch’al fatto o al nome si conosca,\ne li occhi, sì andando, intorno movi».\nE un che ’ntese la parola tosca,\ndi retro a noi gridò: «Tenete i piedi,\nvoi che correte sì per l’aura fosca!\nForse ch’avrai da me quel che tu chiedi».\nOnde ’l duca si volse e disse: «Aspetta,\ne poi secondo il suo passo procedi».\nRistetti, e vidi due mostrar gran fretta\nde l’animo, col viso, d’esser meco;\nma tardavali ’l carco e la via stretta.\nQuando fuor giunti, assai con l’occhio bieco\nmi rimiraron sanza far parola;\npoi si volsero in sé, e dicean seco:\n«Costui par vivo a l’atto de la gola;\ne s’e’ son morti, per qual privilegio\nvanno scoperti de la grave stola?».\nPoi disser me: «O Tosco, ch’al collegio\nde l’ipocriti tristi se’ venuto,\ndir chi tu se’ non avere in dispregio».\nE io a loro: «I’ fui nato e cresciuto\nsovra ’l bel fiume d’Arno a la gran villa,\ne son col corpo ch’i’ ho sempre avuto.\nMa voi chi siete, a cui tanto distilla\nquant’ i’ veggio dolor giù per le guance?\ne che pena è in voi che sì sfavilla?».\nE l’un rispuose a me: «Le cappe rance\nson di piombo sì grosse, che li pesi\nfan così cigolar le lor bilance.\nFrati godenti fummo, e bolognesi;\nio Catalano e questi Loderingo\nnomati, e da tua terra insieme presi\ncome suole esser tolto un uom solingo,\nper conservar sua pace; e fummo tali,\nch’ancor si pare intorno dal Gardingo».\nIo cominciai: «O frati, i vostri mali . . . »;\nma più non dissi, ch’a l’occhio mi corse\nun, crucifisso in terra con tre pali.\nQuando mi vide, tutto si distorse,\nsoffiando ne la barba con sospiri;\ne ’l frate Catalan, ch’a ciò s’accorse,\nmi disse: «Quel confitto che tu miri,\nconsigliò i Farisei che convenia\nporre un uom per lo popolo a’ martìri.\nAttraversato è, nudo, ne la via,\ncome tu vedi, ed è mestier ch’el senta\nqualunque passa, come pesa, pria.\nE a tal modo il socero si stenta\nin questa fossa, e li altri dal concilio\nche fu per li Giudei mala sementa».\nAllor vid’ io maravigliar Virgilio\nsovra colui ch’era disteso in croce\ntanto vilmente ne l’etterno essilio.\nPoscia drizzò al frate cotal voce:\n«Non vi dispiaccia, se vi lece, dirci\ns’a la man destra giace alcuna foce\nonde noi amendue possiamo uscirci,\nsanza costrigner de li angeli neri\nche vegnan d’esto fondo a dipartirci».\nRispuose adunque: «Più che tu non speri\ns’appressa un sasso che da la gran cerchia\nsi move e varca tutt’ i vallon feri,\nsalvo che ’n questo è rotto e nol coperchia;\nmontar potrete su per la ruina,\nche giace in costa e nel fondo soperchia».\nLo duca stette un poco a testa china;\npoi disse: «Mal contava la bisogna\ncolui che i peccator di qua uncina».\nE ’l frate: «Io udi’ già dire a Bologna\ndel diavol vizi assai, tra ’ quali udi’\nch’elli è bugiardo, e padre di menzogna».\nAppresso il duca a gran passi sen gì,\nturbato un poco d’ira nel sembiante;\nond’ io da li ’ncarcati mi parti’\ndietro a le poste de le care piante.\n</canto>"}
{"text": "<canto>\nIn quella parte del giovanetto anno\nche ’l sole i crin sotto l’Aquario tempra\ne già le notti al mezzo dì sen vanno,\nquando la brina in su la terra assempra\nl’imagine di sua sorella bianca,\nma poco dura a la sua penna tempra,\nlo villanello a cui la roba manca,\nsi leva, e guarda, e vede la campagna\nbiancheggiar tutta; ond’ ei si batte l’anca,\nritorna in casa, e qua e là si lagna,\ncome ’l tapin che non sa che si faccia;\npoi riede, e la speranza ringavagna,\nveggendo ’l mondo aver cangiata faccia\nin poco d’ora, e prende suo vincastro\ne fuor le pecorelle a pascer caccia.\nCosì mi fece sbigottir lo mastro\nquand’ io li vidi sì turbar la fronte,\ne così tosto al mal giunse lo ’mpiastro;\nché, come noi venimmo al guasto ponte,\nlo duca a me si volse con quel piglio\ndolce ch’io vidi prima a piè del monte.\nLe braccia aperse, dopo alcun consiglio\neletto seco riguardando prima\nben la ruina, e diedemi di piglio.\nE come quei ch’adopera ed estima,\nche sempre par che ’nnanzi si proveggia,\ncosì, levando me sù ver’ la cima\nd’un ronchione, avvisava un’altra scheggia\ndicendo: «Sovra quella poi t’aggrappa;\nma tenta pria s’è tal ch’ella ti reggia».\nNon era via da vestito di cappa,\nché noi a pena, ei lieve e io sospinto,\npotavam sù montar di chiappa in chiappa.\nE se non fosse che da quel precinto\npiù che da l’altro era la costa corta,\nnon so di lui, ma io sarei ben vinto.\nMa perché Malebolge inver’ la porta\ndel bassissimo pozzo tutta pende,\nlo sito di ciascuna valle porta\nche l’una costa surge e l’altra scende;\nnoi pur venimmo al fine in su la punta\nonde l’ultima pietra si scoscende.\nLa lena m’era del polmon sì munta\nquand’ io fui sù, ch’i’ non potea più oltre,\nanzi m’assisi ne la prima giunta.\n«Omai convien che tu così ti spoltre»,\ndisse ’l maestro; «ché, seggendo in piuma,\nin fama non si vien, né sotto coltre;\nsanza la qual chi sua vita consuma,\ncotal vestigio in terra di sé lascia,\nqual fummo in aere e in acqua la schiuma.\nE però leva sù; vinci l’ambascia\ncon l’animo che vince ogne battaglia,\nse col suo grave corpo non s’accascia.\nPiù lunga scala convien che si saglia;\nnon basta da costoro esser partito.\nSe tu mi ’ntendi, or fa sì che ti vaglia».\nLeva’mi allor, mostrandomi fornito\nmeglio di lena ch’i’ non mi sentia,\ne dissi: «Va, ch’i’ son forte e ardito».\nSu per lo scoglio prendemmo la via,\nch’era ronchioso, stretto e malagevole,\ned erto più assai che quel di pria.\nParlando andava per non parer fievole;\nonde una voce uscì de l’altro fosso,\na parole formar disconvenevole.\nNon so che disse, ancor che sovra ’l dosso\nfossi de l’arco già che varca quivi;\nma chi parlava ad ire parea mosso.\nIo era vòlto in giù, ma li occhi vivi\nnon poteano ire al fondo per lo scuro;\nper ch’io: «Maestro, fa che tu arrivi\nda l’altro cinghio e dismontiam lo muro;\nché, com’ i’ odo quinci e non intendo,\ncosì giù veggio e neente affiguro».\n«Altra risposta», disse, «non ti rendo\nse non lo far; ché la dimanda onesta\nsi de’ seguir con l’opera tacendo».\nNoi discendemmo il ponte da la testa\ndove s’aggiugne con l’ottava ripa,\ne poi mi fu la bolgia manifesta:\ne vidivi entro terribile stipa\ndi serpenti, e di sì diversa mena\nche la memoria il sangue ancor mi scipa.\nPiù non si vanti Libia con sua rena;\nché se chelidri, iaculi e faree\nproduce, e cencri con anfisibena,\nné tante pestilenzie né sì ree\nmostrò già mai con tutta l’Etïopia\nné con ciò che di sopra al Mar Rosso èe.\nTra questa cruda e tristissima copia\ncorrëan genti nude e spaventate,\nsanza sperar pertugio o elitropia:\ncon serpi le man dietro avean legate;\nquelle ficcavan per le ren la coda\ne ’l capo, ed eran dinanzi aggroppate.\nEd ecco a un ch’era da nostra proda,\ns’avventò un serpente che ’l trafisse\nlà dove ’l collo a le spalle s’annoda.\nNé O sì tosto mai né I si scrisse,\ncom’ el s’accese e arse, e cener tutto\nconvenne che cascando divenisse;\ne poi che fu a terra sì distrutto,\nla polver si raccolse per sé stessa\ne ’n quel medesmo ritornò di butto.\nCosì per li gran savi si confessa\nche la fenice more e poi rinasce,\nquando al cinquecentesimo anno appressa;\nerba né biado in sua vita non pasce,\nma sol d’incenso lagrime e d’amomo,\ne nardo e mirra son l’ultime fasce.\nE qual è quel che cade, e non sa como,\nper forza di demon ch’a terra il tira,\no d’altra oppilazion che lega l’omo,\nquando si leva, che ’ntorno si mira\ntutto smarrito de la grande angoscia\nch’elli ha sofferta, e guardando sospira:\ntal era ’l peccator levato poscia.\nOh potenza di Dio, quant’ è severa,\nche cotai colpi per vendetta croscia!\nLo duca il domandò poi chi ello era;\nper ch’ei rispuose: «Io piovvi di Toscana,\npoco tempo è, in questa gola fiera.\nVita bestial mi piacque e non umana,\nsì come a mul ch’i’ fui; son Vanni Fucci\nbestia, e Pistoia mi fu degna tana».\nE ïo al duca: «Dilli che non mucci,\ne domanda che colpa qua giù ’l pinse;\nch’io ’l vidi uomo di sangue e di crucci».\nE ’l peccator, che ’ntese, non s’infinse,\nma drizzò verso me l’animo e ’l volto,\ne di trista vergogna si dipinse;\npoi disse: «Più mi duol che tu m’hai colto\nne la miseria dove tu mi vedi,\nche quando fui de l’altra vita tolto.\nIo non posso negar quel che tu chiedi;\nin giù son messo tanto perch’ io fui\nladro a la sagrestia d’i belli arredi,\ne falsamente già fu apposto altrui.\nMa perché di tal vista tu non godi,\nse mai sarai di fuor da’ luoghi bui,\napri li orecchi al mio annunzio, e odi.\nPistoia in pria d’i Neri si dimagra;\npoi Fiorenza rinova gente e modi.\nTragge Marte vapor di Val di Magra\nch’è di torbidi nuvoli involuto;\ne con tempesta impetüosa e agra\nsovra Campo Picen fia combattuto;\nond’ ei repente spezzerà la nebbia,\nsì ch’ogne Bianco ne sarà feruto.\nE detto l’ho perché doler ti debbia!».\n</canto>"}
{"text": "<canto>\nAl fine de le sue parole il ladro\nle mani alzò con amendue le fiche,\ngridando: «Togli, Dio, ch’a te le squadro!».\nDa indi in qua mi fuor le serpi amiche,\nperch’ una li s’avvolse allora al collo,\ncome dicesse ‘Non vo’ che più diche’;\ne un’altra a le braccia, e rilegollo,\nribadendo sé stessa sì dinanzi,\nche non potea con esse dare un crollo.\nAhi Pistoia, Pistoia, ché non stanzi\nd’incenerarti sì che più non duri,\npoi che ’n mal fare il seme tuo avanzi?\nPer tutt’ i cerchi de lo ’nferno scuri\nnon vidi spirto in Dio tanto superbo,\nnon quel che cadde a Tebe giù da’ muri.\nEl si fuggì che non parlò più verbo;\ne io vidi un centauro pien di rabbia\nvenir chiamando: «Ov’ è, ov’ è l’acerbo?».\nMaremma non cred’ io che tante n’abbia,\nquante bisce elli avea su per la groppa\ninfin ove comincia nostra labbia.\nSovra le spalle, dietro da la coppa,\ncon l’ali aperte li giacea un draco;\ne quello affuoca qualunque s’intoppa.\nLo mio maestro disse: «Questi è Caco,\nche, sotto ’l sasso di monte Aventino,\ndi sangue fece spesse volte laco.\nNon va co’ suoi fratei per un cammino,\nper lo furto che frodolente fece\ndel grande armento ch’elli ebbe a vicino;\nonde cessar le sue opere biece\nsotto la mazza d’Ercule, che forse\ngliene diè cento, e non sentì le diece».\nMentre che sì parlava, ed el trascorse,\ne tre spiriti venner sotto noi,\nde’ quai né io né ’l duca mio s’accorse,\nse non quando gridar: «Chi siete voi?»;\nper che nostra novella si ristette,\ne intendemmo pur ad essi poi.\nIo non li conoscea; ma ei seguette,\ncome suol seguitar per alcun caso,\nche l’un nomar un altro convenette,\ndicendo: «Cianfa dove fia rimaso?»;\nper ch’io, acciò che ’l duca stesse attento,\nmi puosi ’l dito su dal mento al naso.\nSe tu se’ or, lettore, a creder lento\nciò ch’io dirò, non sarà maraviglia,\nché io che ’l vidi, a pena il mi consento.\nCom’ io tenea levate in lor le ciglia,\ne un serpente con sei piè si lancia\ndinanzi a l’uno, e tutto a lui s’appiglia.\nCo’ piè di mezzo li avvinse la pancia\ne con li anterïor le braccia prese;\npoi li addentò e l’una e l’altra guancia;\nli diretani a le cosce distese,\ne miseli la coda tra ’mbedue\ne dietro per le ren sù la ritese.\nEllera abbarbicata mai non fue\nad alber sì, come l’orribil fiera\nper l’altrui membra avviticchiò le sue.\nPoi s’appiccar, come di calda cera\nfossero stati, e mischiar lor colore,\nné l’un né l’altro già parea quel ch’era:\ncome procede innanzi da l’ardore,\nper lo papiro suso, un color bruno\nche non è nero ancora e ’l bianco more.\nLi altri due ’l riguardavano, e ciascuno\ngridava: «Omè, Agnel, come ti muti!\nVedi che già non se’ né due né uno».\nGià eran li due capi un divenuti,\nquando n’apparver due figure miste\nin una faccia, ov’ eran due perduti.\nFersi le braccia due di quattro liste;\nle cosce con le gambe e ’l ventre e ’l casso\ndivenner membra che non fuor mai viste.\nOgne primaio aspetto ivi era casso:\ndue e nessun l’imagine perversa\nparea; e tal sen gio con lento passo.\nCome ’l ramarro sotto la gran fersa\ndei dì canicular, cangiando sepe,\nfolgore par se la via attraversa,\nsì pareva, venendo verso l’epe\nde li altri due, un serpentello acceso,\nlivido e nero come gran di pepe;\ne quella parte onde prima è preso\nnostro alimento, a l’un di lor trafisse;\npoi cadde giuso innanzi lui disteso.\nLo trafitto ’l mirò, ma nulla disse;\nanzi, co’ piè fermati, sbadigliava\npur come sonno o febbre l’assalisse.\nElli ’l serpente e quei lui riguardava;\nl’un per la piaga e l’altro per la bocca\nfummavan forte, e ’l fummo si scontrava.\nTaccia Lucano ormai là dov’ e’ tocca\ndel misero Sabello e di Nasidio,\ne attenda a udir quel ch’or si scocca.\nTaccia di Cadmo e d’Aretusa Ovidio,\nché se quello in serpente e quella in fonte\nconverte poetando, io non lo ’nvidio;\nché due nature mai a fronte a fronte\nnon trasmutò sì ch’amendue le forme\na cambiar lor matera fosser pronte.\nInsieme si rispuosero a tai norme,\nche ’l serpente la coda in forca fesse,\ne ’l feruto ristrinse insieme l’orme.\nLe gambe con le cosce seco stesse\ns’appiccar sì, che ’n poco la giuntura\nnon facea segno alcun che si paresse.\nTogliea la coda fessa la figura\nche si perdeva là, e la sua pelle\nsi facea molle, e quella di là dura.\nIo vidi intrar le braccia per l’ascelle,\ne i due piè de la fiera, ch’eran corti,\ntanto allungar quanto accorciavan quelle.\nPoscia li piè di rietro, insieme attorti,\ndiventaron lo membro che l’uom cela,\ne ’l misero del suo n’avea due porti.\nMentre che ’l fummo l’uno e l’altro vela\ndi color novo, e genera ’l pel suso\nper l’una parte e da l’altra il dipela,\nl’un si levò e l’altro cadde giuso,\nnon torcendo però le lucerne empie,\nsotto le quai ciascun cambiava muso.\nQuel ch’era dritto, il trasse ver’ le tempie,\ne di troppa matera ch’in là venne\nuscir li orecchi de le gote scempie;\nciò che non corse in dietro e si ritenne\ndi quel soverchio, fé naso a la faccia\ne le labbra ingrossò quanto convenne.\nQuel che giacëa, il muso innanzi caccia,\ne li orecchi ritira per la testa\ncome face le corna la lumaccia;\ne la lingua, ch’avëa unita e presta\nprima a parlar, si fende, e la forcuta\nne l’altro si richiude; e ’l fummo resta.\nL’anima ch’era fiera divenuta,\nsuffolando si fugge per la valle,\ne l’altro dietro a lui parlando sputa.\nPoscia li volse le novelle spalle,\ne disse a l’altro: «I’ vo’ che Buoso corra,\ncom’ ho fatt’ io, carpon per questo calle».\nCosì vid’ io la settima zavorra\nmutare e trasmutare; e qui mi scusi\nla novità se fior la penna abborra.\nE avvegna che li occhi miei confusi\nfossero alquanto e l’animo smagato,\nnon poter quei fuggirsi tanto chiusi,\nch’i’ non scorgessi ben Puccio Sciancato;\ned era quel che sol, di tre compagni\nche venner prima, non era mutato;\nl’altr’ era quel che tu, Gaville, piagni.\n</canto>"}
{"text": "<canto>\nGodi, Fiorenza, poi che se’ sì grande\nche per mare e per terra batti l’ali,\ne per lo ’nferno tuo nome si spande!\nTra li ladron trovai cinque cotali\ntuoi cittadini onde mi ven vergogna,\ne tu in grande orranza non ne sali.\nMa se presso al mattin del ver si sogna,\ntu sentirai, di qua da picciol tempo,\ndi quel che Prato, non ch’altri, t’agogna.\nE se già fosse, non saria per tempo.\nCosì foss’ ei, da che pur esser dee!\nché più mi graverà, com’ più m’attempo.\nNoi ci partimmo, e su per le scalee\nche n’avea fatto iborni a scender pria,\nrimontò ’l duca mio e trasse mee;\ne proseguendo la solinga via,\ntra le schegge e tra ’ rocchi de lo scoglio\nlo piè sanza la man non si spedia.\nAllor mi dolsi, e ora mi ridoglio\nquando drizzo la mente a ciò ch’io vidi,\ne più lo ’ngegno affreno ch’i’ non soglio,\nperché non corra che virtù nol guidi;\nsì che, se stella bona o miglior cosa\nm’ha dato ’l ben, ch’io stessi nol m’invidi.\nQuante ’l villan ch’al poggio si riposa,\nnel tempo che colui che ’l mondo schiara\nla faccia sua a noi tien meno ascosa,\ncome la mosca cede a la zanzara,\nvede lucciole giù per la vallea,\nforse colà dov’ e’ vendemmia e ara:\ndi tante fiamme tutta risplendea\nl’ottava bolgia, sì com’ io m’accorsi\ntosto che fui là ’ve ’l fondo parea.\nE qual colui che si vengiò con li orsi\nvide ’l carro d’Elia al dipartire,\nquando i cavalli al cielo erti levorsi,\nche nol potea sì con li occhi seguire,\nch’el vedesse altro che la fiamma sola,\nsì come nuvoletta, in sù salire:\ntal si move ciascuna per la gola\ndel fosso, ché nessuna mostra ’l furto,\ne ogne fiamma un peccatore invola.\nIo stava sovra ’l ponte a veder surto,\nsì che s’io non avessi un ronchion preso,\ncaduto sarei giù sanz’ esser urto.\nE ’l duca che mi vide tanto atteso,\ndisse: «Dentro dai fuochi son li spirti;\ncatun si fascia di quel ch’elli è inceso».\n«Maestro mio», rispuos’ io, «per udirti\nson io più certo; ma già m’era avviso\nche così fosse, e già voleva dirti:\nchi è ’n quel foco che vien sì diviso\ndi sopra, che par surger de la pira\ndov’ Eteòcle col fratel fu miso?».\nRispuose a me: «Là dentro si martira\nUlisse e Dïomede, e così insieme\na la vendetta vanno come a l’ira;\ne dentro da la lor fiamma si geme\nl’agguato del caval che fé la porta\nonde uscì de’ Romani il gentil seme.\nPiangevisi entro l’arte per che, morta,\nDeïdamìa ancor si duol d’Achille,\ne del Palladio pena vi si porta».\n«S’ei posson dentro da quelle faville\nparlar», diss’ io, «maestro, assai ten priego\ne ripriego, che ’l priego vaglia mille,\nche non mi facci de l’attender niego\nfin che la fiamma cornuta qua vegna;\nvedi che del disio ver’ lei mi piego!».\nEd elli a me: «La tua preghiera è degna\ndi molta loda, e io però l’accetto;\nma fa che la tua lingua si sostegna.\nLascia parlare a me, ch’i’ ho concetto\nciò che tu vuoi; ch’ei sarebbero schivi,\nperch’ e’ fuor greci, forse del tuo detto».\nPoi che la fiamma fu venuta quivi\ndove parve al mio duca tempo e loco,\nin questa forma lui parlare audivi:\n«O voi che siete due dentro ad un foco,\ns’io meritai di voi mentre ch’io vissi,\ns’io meritai di voi assai o poco\nquando nel mondo li alti versi scrissi,\nnon vi movete; ma l’un di voi dica\ndove, per lui, perduto a morir gissi».\nLo maggior corno de la fiamma antica\ncominciò a crollarsi mormorando,\npur come quella cui vento affatica;\nindi la cima qua e là menando,\ncome fosse la lingua che parlasse,\ngittò voce di fuori e disse: «Quando\nmi diparti’ da Circe, che sottrasse\nme più d’un anno là presso a Gaeta,\nprima che sì Enëa la nomasse,\nné dolcezza di figlio, né la pieta\ndel vecchio padre, né ’l debito amore\nlo qual dovea Penelopè far lieta,\nvincer potero dentro a me l’ardore\nch’i’ ebbi a divenir del mondo esperto\ne de li vizi umani e del valore;\nma misi me per l’alto mare aperto\nsol con un legno e con quella compagna\npicciola da la qual non fui diserto.\nL’un lito e l’altro vidi infin la Spagna,\nfin nel Morrocco, e l’isola d’i Sardi,\ne l’altre che quel mare intorno bagna.\nIo e ’ compagni eravam vecchi e tardi\nquando venimmo a quella foce stretta\ndov’ Ercule segnò li suoi riguardi\nacciò che l’uom più oltre non si metta;\nda la man destra mi lasciai Sibilia,\nda l’altra già m’avea lasciata Setta.\n“O frati”, dissi “che per cento milia\nperigli siete giunti a l’occidente,\na questa tanto picciola vigilia\nd’i nostri sensi ch’è del rimanente\nnon vogliate negar l’esperïenza,\ndi retro al sol, del mondo sanza gente.\nConsiderate la vostra semenza:\nfatti non foste a viver come bruti,\nma per seguir virtute e canoscenza”.\nLi miei compagni fec’ io sì aguti,\ncon questa orazion picciola, al cammino,\nche a pena poscia li avrei ritenuti;\ne volta nostra poppa nel mattino,\nde’ remi facemmo ali al folle volo,\nsempre acquistando dal lato mancino.\nTutte le stelle già de l’altro polo\nvedea la notte, e ’l nostro tanto basso,\nche non surgëa fuor del marin suolo.\nCinque volte racceso e tante casso\nlo lume era di sotto da la luna,\npoi che ’ntrati eravam ne l’alto passo,\nquando n’apparve una montagna, bruna\nper la distanza, e parvemi alta tanto\nquanto veduta non avëa alcuna.\nNoi ci allegrammo, e tosto tornò in pianto;\nché de la nova terra un turbo nacque\ne percosse del legno il primo canto.\nTre volte il fé girar con tutte l’acque;\na la quarta levar la poppa in suso\ne la prora ire in giù, com’ altrui piacque,\ninfin che ’l mar fu sovra noi richiuso».\n</canto>"}
{"text": "<canto>\nGià era dritta in sù la fiamma e queta\nper non dir più, e già da noi sen gia\ncon la licenza del dolce poeta,\nquand’ un’altra, che dietro a lei venìa,\nne fece volger li occhi a la sua cima\nper un confuso suon che fuor n’uscia.\nCome ’l bue cicilian che mugghiò prima\ncol pianto di colui, e ciò fu dritto,\nche l’avea temperato con sua lima,\nmugghiava con la voce de l’afflitto,\nsì che, con tutto che fosse di rame,\npur el pareva dal dolor trafitto;\ncosì, per non aver via né forame\ndal principio nel foco, in suo linguaggio\nsi convertïan le parole grame.\nMa poscia ch’ebber colto lor vïaggio\nsu per la punta, dandole quel guizzo\nche dato avea la lingua in lor passaggio,\nudimmo dire: «O tu a cu’ io drizzo\nla voce e che parlavi mo lombardo,\ndicendo “Istra ten va, più non t’adizzo”,\nperch’ io sia giunto forse alquanto tardo,\nnon t’incresca restare a parlar meco;\nvedi che non incresce a me, e ardo!\nSe tu pur mo in questo mondo cieco\ncaduto se’ di quella dolce terra\nlatina ond’ io mia colpa tutta reco,\ndimmi se Romagnuoli han pace o guerra;\nch’io fui d’i monti là intra Orbino\ne ’l giogo di che Tever si diserra».\nIo era in giuso ancora attento e chino,\nquando il mio duca mi tentò di costa,\ndicendo: «Parla tu; questi è latino».\nE io, ch’avea già pronta la risposta,\nsanza indugio a parlare incominciai:\n«O anima che se’ là giù nascosta,\nRomagna tua non è, e non fu mai,\nsanza guerra ne’ cuor de’ suoi tiranni;\nma ’n palese nessuna or vi lasciai.\nRavenna sta come stata è molt’ anni:\nl’aguglia da Polenta la si cova,\nsì che Cervia ricuopre co’ suoi vanni.\nLa terra che fé già la lunga prova\ne di Franceschi sanguinoso mucchio,\nsotto le branche verdi si ritrova.\nE ’l mastin vecchio e ’l nuovo da Verrucchio,\nche fecer di Montagna il mal governo,\nlà dove soglion fan d’i denti succhio.\nLe città di Lamone e di Santerno\nconduce il lïoncel dal nido bianco,\nche muta parte da la state al verno.\nE quella cu’ il Savio bagna il fianco,\ncosì com’ ella sie’ tra ’l piano e ’l monte,\ntra tirannia si vive e stato franco.\nOra chi se’, ti priego che ne conte;\nnon esser duro più ch’altri sia stato,\nse ’l nome tuo nel mondo tegna fronte».\nPoscia che ’l foco alquanto ebbe rugghiato\nal modo suo, l’aguta punta mosse\ndi qua, di là, e poi diè cotal fiato:\n«S’i’ credesse che mia risposta fosse\na persona che mai tornasse al mondo,\nquesta fiamma staria sanza più scosse;\nma però che già mai di questo fondo\nnon tornò vivo alcun, s’i’ odo il vero,\nsanza tema d’infamia ti rispondo.\nIo fui uom d’arme, e poi fui cordigliero,\ncredendomi, sì cinto, fare ammenda;\ne certo il creder mio venìa intero,\nse non fosse il gran prete, a cui mal prenda!,\nche mi rimise ne le prime colpe;\ne come e quare, voglio che m’intenda.\nMentre ch’io forma fui d’ossa e di polpe\nche la madre mi diè, l’opere mie\nnon furon leonine, ma di volpe.\nLi accorgimenti e le coperte vie\nio seppi tutte, e sì menai lor arte,\nch’al fine de la terra il suono uscie.\nQuando mi vidi giunto in quella parte\ndi mia etade ove ciascun dovrebbe\ncalar le vele e raccoglier le sarte,\nciò che pria mi piacëa, allor m’increbbe,\ne pentuto e confesso mi rendei;\nahi miser lasso! e giovato sarebbe.\nLo principe d’i novi Farisei,\navendo guerra presso a Laterano,\ne non con Saracin né con Giudei,\nché ciascun suo nimico era cristiano,\ne nessun era stato a vincer Acri\nné mercatante in terra di Soldano,\nné sommo officio né ordini sacri\nguardò in sé, né in me quel capestro\nche solea fare i suoi cinti più macri.\nMa come Costantin chiese Silvestro\nd’entro Siratti a guerir de la lebbre,\ncosì mi chiese questi per maestro\na guerir de la sua superba febbre;\ndomandommi consiglio, e io tacetti\nperché le sue parole parver ebbre.\nE’ poi ridisse: “Tuo cuor non sospetti;\nfinor t’assolvo, e tu m’insegna fare\nsì come Penestrino in terra getti.\nLo ciel poss’ io serrare e diserrare,\ncome tu sai; però son due le chiavi\nche ’l mio antecessor non ebbe care”.\nAllor mi pinser li argomenti gravi\nlà ’ve ’l tacer mi fu avviso ’l peggio,\ne dissi: “Padre, da che tu mi lavi\ndi quel peccato ov’ io mo cader deggio,\nlunga promessa con l’attender corto\nti farà trïunfar ne l’alto seggio”.\nFrancesco venne poi, com’ io fu’ morto,\nper me; ma un d’i neri cherubini\nli disse: “Non portar: non mi far torto.\nVenir se ne dee giù tra ’ miei meschini\nperché diede ’l consiglio frodolente,\ndal quale in qua stato li sono a’ crini;\nch’assolver non si può chi non si pente,\nné pentere e volere insieme puossi\nper la contradizion che nol consente”.\nOh me dolente! come mi riscossi\nquando mi prese dicendomi: “Forse\ntu non pensavi ch’io löico fossi!”.\nA Minòs mi portò; e quelli attorse\notto volte la coda al dosso duro;\ne poi che per gran rabbia la si morse,\ndisse: “Questi è d’i rei del foco furo”;\nper ch’io là dove vedi son perduto,\ne sì vestito, andando, mi rancuro».\nQuand’ elli ebbe ’l suo dir così compiuto,\nla fiamma dolorando si partio,\ntorcendo e dibattendo ’l corno aguto.\nNoi passamm’ oltre, e io e ’l duca mio,\nsu per lo scoglio infino in su l’altr’ arco\nche cuopre ’l fosso in che si paga il fio\na quei che scommettendo acquistan carco.\n</canto>"}
{"text": "<canto>\nChi poria mai pur con parole sciolte\ndicer del sangue e de le piaghe a pieno\nch’i’ ora vidi, per narrar più volte?\nOgne lingua per certo verria meno\nper lo nostro sermone e per la mente\nc’hanno a tanto comprender poco seno.\nS’el s’aunasse ancor tutta la gente\nche già, in su la fortunata terra\ndi Puglia, fu del suo sangue dolente\nper li Troiani e per la lunga guerra\nche de l’anella fé sì alte spoglie,\ncome Livïo scrive, che non erra,\ncon quella che sentio di colpi doglie\nper contastare a Ruberto Guiscardo;\ne l’altra il cui ossame ancor s’accoglie\na Ceperan, là dove fu bugiardo\nciascun Pugliese, e là da Tagliacozzo,\ndove sanz’ arme vinse il vecchio Alardo;\ne qual forato suo membro e qual mozzo\nmostrasse, d’aequar sarebbe nulla\nil modo de la nona bolgia sozzo.\nGià veggia, per mezzul perdere o lulla,\ncom’ io vidi un, così non si pertugia,\nrotto dal mento infin dove si trulla.\nTra le gambe pendevan le minugia;\nla corata pareva e ’l tristo sacco\nche merda fa di quel che si trangugia.\nMentre che tutto in lui veder m’attacco,\nguardommi e con le man s’aperse il petto,\ndicendo: «Or vedi com’ io mi dilacco!\nvedi come storpiato è Mäometto!\nDinanzi a me sen va piangendo Alì,\nfesso nel volto dal mento al ciuffetto.\nE tutti li altri che tu vedi qui,\nseminator di scandalo e di scisma\nfuor vivi, e però son fessi così.\nUn diavolo è qua dietro che n’accisma\nsì crudelmente, al taglio de la spada\nrimettendo ciascun di questa risma,\nquand’ avem volta la dolente strada;\nperò che le ferite son richiuse\nprima ch’altri dinanzi li rivada.\nMa tu chi se’ che ’n su lo scoglio muse,\nforse per indugiar d’ire a la pena\nch’è giudicata in su le tue accuse?».\n«Né morte ’l giunse ancor, né colpa ’l mena»,\nrispuose ’l mio maestro, «a tormentarlo;\nma per dar lui esperïenza piena,\na me, che morto son, convien menarlo\nper lo ’nferno qua giù di giro in giro;\ne quest’ è ver così com’ io ti parlo».\nPiù fuor di cento che, quando l’udiro,\ns’arrestaron nel fosso a riguardarmi\nper maraviglia, oblïando il martiro.\n«Or dì a fra Dolcin dunque che s’armi,\ntu che forse vedra’ il sole in breve,\ns’ello non vuol qui tosto seguitarmi,\nsì di vivanda, che stretta di neve\nnon rechi la vittoria al Noarese,\nch’altrimenti acquistar non saria leve».\nPoi che l’un piè per girsene sospese,\nMäometto mi disse esta parola;\nindi a partirsi in terra lo distese.\nUn altro, che forata avea la gola\ne tronco ’l naso infin sotto le ciglia,\ne non avea mai ch’una orecchia sola,\nristato a riguardar per maraviglia\ncon li altri, innanzi a li altri aprì la canna,\nch’era di fuor d’ogne parte vermiglia,\ne disse: «O tu cui colpa non condanna\ne cu’ io vidi su in terra latina,\nse troppa simiglianza non m’inganna,\nrimembriti di Pier da Medicina,\nse mai torni a veder lo dolce piano\nche da Vercelli a Marcabò dichina.\nE fa saper a’ due miglior da Fano,\na messer Guido e anco ad Angiolello,\nche, se l’antiveder qui non è vano,\ngittati saran fuor di lor vasello\ne mazzerati presso a la Cattolica\nper tradimento d’un tiranno fello.\nTra l’isola di Cipri e di Maiolica\nnon vide mai sì gran fallo Nettuno,\nnon da pirate, non da gente argolica.\nQuel traditor che vede pur con l’uno,\ne tien la terra che tale qui meco\nvorrebbe di vedere esser digiuno,\nfarà venirli a parlamento seco;\npoi farà sì, ch’al vento di Focara\nnon sarà lor mestier voto né preco».\nE io a lui: «Dimostrami e dichiara,\nse vuo’ ch’i’ porti sù di te novella,\nchi è colui da la veduta amara».\nAllor puose la mano a la mascella\nd’un suo compagno e la bocca li aperse,\ngridando: «Questi è desso, e non favella.\nQuesti, scacciato, il dubitar sommerse\nin Cesare, affermando che ’l fornito\nsempre con danno l’attender sofferse».\nOh quanto mi pareva sbigottito\ncon la lingua tagliata ne la strozza\nCurïo, ch’a dir fu così ardito!\nE un ch’avea l’una e l’altra man mozza,\nlevando i moncherin per l’aura fosca,\nsì che ’l sangue facea la faccia sozza,\ngridò: «Ricordera’ti anche del Mosca,\nche disse, lasso!, “Capo ha cosa fatta”,\nche fu mal seme per la gente tosca».\nE io li aggiunsi: «E morte di tua schiatta»;\nper ch’elli, accumulando duol con duolo,\nsen gio come persona trista e matta.\nMa io rimasi a riguardar lo stuolo,\ne vidi cosa ch’io avrei paura,\nsanza più prova, di contarla solo;\nse non che coscïenza m’assicura,\nla buona compagnia che l’uom francheggia\nsotto l’asbergo del sentirsi pura.\nIo vidi certo, e ancor par ch’io ’l veggia,\nun busto sanza capo andar sì come\nandavan li altri de la trista greggia;\ne ’l capo tronco tenea per le chiome,\npesol con mano a guisa di lanterna:\ne quel mirava noi e dicea: «Oh me!».\nDi sé facea a sé stesso lucerna,\ned eran due in uno e uno in due;\ncom’ esser può, quei sa che sì governa.\nQuando diritto al piè del ponte fue,\nlevò ’l braccio alto con tutta la testa\nper appressarne le parole sue,\nche fuoro: «Or vedi la pena molesta,\ntu che, spirando, vai veggendo i morti:\nvedi s’alcuna è grande come questa.\nE perché tu di me novella porti,\nsappi ch’i’ son Bertram dal Bornio, quelli\nche diedi al re giovane i ma’ conforti.\nIo feci il padre e ’l figlio in sé ribelli;\nAchitofèl non fé più d’Absalone\ne di Davìd coi malvagi punzelli.\nPerch’ io parti’ così giunte persone,\npartito porto il mio cerebro, lasso!,\ndal suo principio ch’è in questo troncone.\nCosì s’osserva in me lo contrapasso».\n</canto>"}
{"text": "<canto>\nLa molta gente e le diverse piaghe\navean le luci mie sì inebrïate,\nche de lo stare a piangere eran vaghe.\nMa Virgilio mi disse: «Che pur guate?\nperché la vista tua pur si soffolge\nlà giù tra l’ombre triste smozzicate?\nTu non hai fatto sì a l’altre bolge;\npensa, se tu annoverar le credi,\nche miglia ventidue la valle volge.\nE già la luna è sotto i nostri piedi;\nlo tempo è poco omai che n’è concesso,\ne altro è da veder che tu non vedi».\n«Se tu avessi», rispuos’ io appresso,\n«atteso a la cagion per ch’io guardava,\nforse m’avresti ancor lo star dimesso».\nParte sen giva, e io retro li andava,\nlo duca, già faccendo la risposta,\ne soggiugnendo: «Dentro a quella cava\ndov’ io tenea or li occhi sì a posta,\ncredo ch’un spirto del mio sangue pianga\nla colpa che là giù cotanto costa».\nAllor disse ’l maestro: «Non si franga\nlo tuo pensier da qui innanzi sovr’ ello.\nAttendi ad altro, ed ei là si rimanga;\nch’io vidi lui a piè del ponticello\nmostrarti e minacciar forte col dito,\ne udi’ ’l nominar Geri del Bello.\nTu eri allor sì del tutto impedito\nsovra colui che già tenne Altaforte,\nche non guardasti in là, sì fu partito».\n«O duca mio, la vïolenta morte\nche non li è vendicata ancor», diss’ io,\n«per alcun che de l’onta sia consorte,\nfece lui disdegnoso; ond’ el sen gio\nsanza parlarmi, sì com’ ïo estimo:\ne in ciò m’ha el fatto a sé più pio».\nCosì parlammo infino al loco primo\nche de lo scoglio l’altra valle mostra,\nse più lume vi fosse, tutto ad imo.\nQuando noi fummo sor l’ultima chiostra\ndi Malebolge, sì che i suoi conversi\npotean parere a la veduta nostra,\nlamenti saettaron me diversi,\nche di pietà ferrati avean li strali;\nond’ io li orecchi con le man copersi.\nQual dolor fora, se de li spedali\ndi Valdichiana tra ’l luglio e ’l settembre\ne di Maremma e di Sardigna i mali\nfossero in una fossa tutti ’nsembre,\ntal era quivi, e tal puzzo n’usciva\nqual suol venir de le marcite membre.\nNoi discendemmo in su l’ultima riva\ndel lungo scoglio, pur da man sinistra;\ne allor fu la mia vista più viva\ngiù ver’ lo fondo, la ’ve la ministra\nde l’alto Sire infallibil giustizia\npunisce i falsador che qui registra.\nNon credo ch’a veder maggior tristizia\nfosse in Egina il popol tutto infermo,\nquando fu l’aere sì pien di malizia,\nche li animali, infino al picciol vermo,\ncascaron tutti, e poi le genti antiche,\nsecondo che i poeti hanno per fermo,\nsi ristorar di seme di formiche;\nch’era a veder per quella oscura valle\nlanguir li spirti per diverse biche.\nQual sovra ’l ventre e qual sovra le spalle\nl’un de l’altro giacea, e qual carpone\nsi trasmutava per lo tristo calle.\nPasso passo andavam sanza sermone,\nguardando e ascoltando li ammalati,\nche non potean levar le lor persone.\nIo vidi due sedere a sé poggiati,\ncom’ a scaldar si poggia tegghia a tegghia,\ndal capo al piè di schianze macolati;\ne non vidi già mai menare stregghia\na ragazzo aspettato dal segnorso,\nné a colui che mal volontier vegghia,\ncome ciascun menava spesso il morso\nde l’unghie sopra sé per la gran rabbia\ndel pizzicor, che non ha più soccorso;\ne sì traevan giù l’unghie la scabbia,\ncome coltel di scardova le scaglie\no d’altro pesce che più larghe l’abbia.\n«O tu che con le dita ti dismaglie»,\ncominciò ’l duca mio a l’un di loro,\n«e che fai d’esse talvolta tanaglie,\ndinne s’alcun Latino è tra costoro\nche son quinc’ entro, se l’unghia ti basti\netternalmente a cotesto lavoro».\n«Latin siam noi, che tu vedi sì guasti\nqui ambedue», rispuose l’un piangendo;\n«ma tu chi se’ che di noi dimandasti?».\nE ’l duca disse: «I’ son un che discendo\ncon questo vivo giù di balzo in balzo,\ne di mostrar lo ’nferno a lui intendo».\nAllor si ruppe lo comun rincalzo;\ne tremando ciascuno a me si volse\ncon altri che l’udiron di rimbalzo.\nLo buon maestro a me tutto s’accolse,\ndicendo: «Dì a lor ciò che tu vuoli»;\ne io incominciai, poscia ch’ei volse:\n«Se la vostra memoria non s’imboli\nnel primo mondo da l’umane menti,\nma s’ella viva sotto molti soli,\nditemi chi voi siete e di che genti;\nla vostra sconcia e fastidiosa pena\ndi palesarvi a me non vi spaventi».\n«Io fui d’Arezzo, e Albero da Siena»,\nrispuose l’un, «mi fé mettere al foco;\nma quel per ch’io mori’ qui non mi mena.\nVero è ch’i’ dissi lui, parlando a gioco:\n“I’ mi saprei levar per l’aere a volo”;\ne quei, ch’avea vaghezza e senno poco,\nvolle ch’i’ li mostrassi l’arte; e solo\nperch’ io nol feci Dedalo, mi fece\nardere a tal che l’avea per figliuolo.\nMa ne l’ultima bolgia de le diece\nme per l’alchìmia che nel mondo usai\ndannò Minòs, a cui fallar non lece».\nE io dissi al poeta: «Or fu già mai\ngente sì vana come la sanese?\nCerto non la francesca sì d’assai!».\nOnde l’altro lebbroso, che m’intese,\nrispuose al detto mio: «Tra’mene Stricca\nche seppe far le temperate spese,\ne Niccolò che la costuma ricca\ndel garofano prima discoverse\nne l’orto dove tal seme s’appicca;\ne tra’ne la brigata in che disperse\nCaccia d’Ascian la vigna e la gran fonda,\ne l’Abbagliato suo senno proferse.\nMa perché sappi chi sì ti seconda\ncontra i Sanesi, aguzza ver’ me l’occhio,\nsì che la faccia mia ben ti risponda:\nsì vedrai ch’io son l’ombra di Capocchio,\nche falsai li metalli con l’alchìmia;\ne te dee ricordar, se ben t’adocchio,\ncom’ io fui di natura buona scimia».\n</canto>"}
{"text": "<canto>\nNel tempo che Iunone era crucciata\nper Semelè contra ’l sangue tebano,\ncome mostrò una e altra fïata,\nAtamante divenne tanto insano,\nche veggendo la moglie con due figli\nandar carcata da ciascuna mano,\ngridò: «Tendiam le reti, sì ch’io pigli\nla leonessa e ’ leoncini al varco»;\ne poi distese i dispietati artigli,\nprendendo l’un ch’avea nome Learco,\ne rotollo e percosselo ad un sasso;\ne quella s’annegò con l’altro carco.\nE quando la fortuna volse in basso\nl’altezza de’ Troian che tutto ardiva,\nsì che ’nsieme col regno il re fu casso,\nEcuba trista, misera e cattiva,\nposcia che vide Polissena morta,\ne del suo Polidoro in su la riva\ndel mar si fu la dolorosa accorta,\nforsennata latrò sì come cane;\ntanto il dolor le fé la mente torta.\nMa né di Tebe furie né troiane\nsi vider mäi in alcun tanto crude,\nnon punger bestie, nonché membra umane,\nquant’ io vidi in due ombre smorte e nude,\nche mordendo correvan di quel modo\nche ’l porco quando del porcil si schiude.\nL’una giunse a Capocchio, e in sul nodo\ndel collo l’assannò, sì che, tirando,\ngrattar li fece il ventre al fondo sodo.\nE l’Aretin che rimase, tremando\nmi disse: «Quel folletto è Gianni Schicchi,\ne va rabbioso altrui così conciando».\n«Oh», diss’ io lui, «se l’altro non ti ficchi\nli denti a dosso, non ti sia fatica\na dir chi è, pria che di qui si spicchi».\nEd elli a me: «Quell’ è l’anima antica\ndi Mirra scellerata, che divenne\nal padre, fuor del dritto amore, amica.\nQuesta a peccar con esso così venne,\nfalsificando sé in altrui forma,\ncome l’altro che là sen va, sostenne,\nper guadagnar la donna de la torma,\nfalsificare in sé Buoso Donati,\ntestando e dando al testamento norma».\nE poi che i due rabbiosi fuor passati\nsovra cu’ io avea l’occhio tenuto,\nrivolsilo a guardar li altri mal nati.\nIo vidi un, fatto a guisa di lëuto,\npur ch’elli avesse avuta l’anguinaia\ntronca da l’altro che l’uomo ha forcuto.\nLa grave idropesì, che sì dispaia\nle membra con l’omor che mal converte,\nche ’l viso non risponde a la ventraia,\nfaceva lui tener le labbra aperte\ncome l’etico fa, che per la sete\nl’un verso ’l mento e l’altro in sù rinverte.\n«O voi che sanz’ alcuna pena siete,\ne non so io perché, nel mondo gramo»,\ndiss’ elli a noi, «guardate e attendete\na la miseria del maestro Adamo;\nio ebbi, vivo, assai di quel ch’i’ volli,\ne ora, lasso!, un gocciol d’acqua bramo.\nLi ruscelletti che d’i verdi colli\ndel Casentin discendon giuso in Arno,\nfaccendo i lor canali freddi e molli,\nsempre mi stanno innanzi, e non indarno,\nché l’imagine lor vie più m’asciuga\nche ’l male ond’ io nel volto mi discarno.\nLa rigida giustizia che mi fruga\ntragge cagion del loco ov’ io peccai\na metter più li miei sospiri in fuga.\nIvi è Romena, là dov’ io falsai\nla lega suggellata del Batista;\nper ch’io il corpo sù arso lasciai.\nMa s’io vedessi qui l’anima trista\ndi Guido o d’Alessandro o di lor frate,\nper Fonte Branda non darei la vista.\nDentro c’è l’una già, se l’arrabbiate\nombre che vanno intorno dicon vero;\nma che mi val, c’ho le membra legate?\nS’io fossi pur di tanto ancor leggero\nch’i’ potessi in cent’ anni andare un’oncia,\nio sarei messo già per lo sentiero,\ncercando lui tra questa gente sconcia,\ncon tutto ch’ella volge undici miglia,\ne men d’un mezzo di traverso non ci ha.\nIo son per lor tra sì fatta famiglia;\ne’ m’indussero a batter li fiorini\nch’avevan tre carati di mondiglia».\nE io a lui: «Chi son li due tapini\nche fumman come man bagnate ’l verno,\ngiacendo stretti a’ tuoi destri confini?».\n«Qui li trovai—e poi volta non dierno—»,\nrispuose, «quando piovvi in questo greppo,\ne non credo che dieno in sempiterno.\nL’una è la falsa ch’accusò Gioseppo;\nl’altr’ è ’l falso Sinon greco di Troia:\nper febbre aguta gittan tanto leppo».\nE l’un di lor, che si recò a noia\nforse d’esser nomato sì oscuro,\ncol pugno li percosse l’epa croia.\nQuella sonò come fosse un tamburo;\ne mastro Adamo li percosse il volto\ncol braccio suo, che non parve men duro,\ndicendo a lui: «Ancor che mi sia tolto\nlo muover per le membra che son gravi,\nho io il braccio a tal mestiere sciolto».\nOnd’ ei rispuose: «Quando tu andavi\nal fuoco, non l’avei tu così presto;\nma sì e più l’avei quando coniavi».\nE l’idropico: «Tu di’ ver di questo:\nma tu non fosti sì ver testimonio\nlà ’ve del ver fosti a Troia richesto».\n«S’io dissi falso, e tu falsasti il conio»,\ndisse Sinon; «e son qui per un fallo,\ne tu per più ch’alcun altro demonio!».\n«Ricorditi, spergiuro, del cavallo»,\nrispuose quel ch’avëa infiata l’epa;\n«e sieti reo che tutto il mondo sallo!».\n«E te sia rea la sete onde ti crepa»,\ndisse ’l Greco, «la lingua, e l’acqua marcia\nche ’l ventre innanzi a li occhi sì t’assiepa!».\nAllora il monetier: «Così si squarcia\nla bocca tua per tuo mal come suole;\nché, s’i’ ho sete e omor mi rinfarcia,\ntu hai l’arsura e ’l capo che ti duole,\ne per leccar lo specchio di Narcisso,\nnon vorresti a ’nvitar molte parole».\nAd ascoltarli er’ io del tutto fisso,\nquando ’l maestro mi disse: «Or pur mira,\nche per poco che teco non mi risso!».\nQuand’ io ’l senti’ a me parlar con ira,\nvolsimi verso lui con tal vergogna,\nch’ancor per la memoria mi si gira.\nQual è colui che suo dannaggio sogna,\nche sognando desidera sognare,\nsì che quel ch’è, come non fosse, agogna,\ntal mi fec’ io, non possendo parlare,\nche disïava scusarmi, e scusava\nme tuttavia, e nol mi credea fare.\n«Maggior difetto men vergogna lava»,\ndisse ’l maestro, «che ’l tuo non è stato;\nperò d’ogne trestizia ti disgrava.\nE fa ragion ch’io ti sia sempre allato,\nse più avvien che fortuna t’accoglia\ndove sien genti in simigliante piato:\nché voler ciò udire è bassa voglia».\n</canto>"}
{"text": "<canto>\nUna medesma lingua pria mi morse,\nsì che mi tinse l’una e l’altra guancia,\ne poi la medicina mi riporse;\ncosì od’ io che solea far la lancia\nd’Achille e del suo padre esser cagione\nprima di trista e poi di buona mancia.\nNoi demmo il dosso al misero vallone\nsu per la ripa che ’l cinge dintorno,\nattraversando sanza alcun sermone.\nQuiv’ era men che notte e men che giorno,\nsì che ’l viso m’andava innanzi poco;\nma io senti’ sonare un alto corno,\ntanto ch’avrebbe ogne tuon fatto fioco,\nche, contra sé la sua via seguitando,\ndirizzò li occhi miei tutti ad un loco.\nDopo la dolorosa rotta, quando\nCarlo Magno perdé la santa gesta,\nnon sonò sì terribilmente Orlando.\nPoco portäi in là volta la testa,\nche me parve veder molte alte torri;\nond’ io: «Maestro, dì, che terra è questa?».\nEd elli a me: «Però che tu trascorri\nper le tenebre troppo da la lungi,\navvien che poi nel maginare abborri.\nTu vedrai ben, se tu là ti congiungi,\nquanto ’l senso s’inganna di lontano;\nperò alquanto più te stesso pungi».\nPoi caramente mi prese per mano\ne disse: «Pria che noi siam più avanti,\nacciò che ’l fatto men ti paia strano,\nsappi che non son torri, ma giganti,\ne son nel pozzo intorno da la ripa\nda l’umbilico in giuso tutti quanti».\nCome quando la nebbia si dissipa,\nlo sguardo a poco a poco raffigura\nciò che cela ’l vapor che l’aere stipa,\ncosì forando l’aura grossa e scura,\npiù e più appressando ver’ la sponda,\nfuggiemi errore e cresciemi paura;\nperò che, come su la cerchia tonda\nMontereggion di torri si corona,\ncosì la proda che ’l pozzo circonda\ntorreggiavan di mezza la persona\nli orribili giganti, cui minaccia\nGiove del cielo ancora quando tuona.\nE io scorgeva già d’alcun la faccia,\nle spalle e ’l petto e del ventre gran parte,\ne per le coste giù ambo le braccia.\nNatura certo, quando lasciò l’arte\ndi sì fatti animali, assai fé bene\nper tòrre tali essecutori a Marte.\nE s’ella d’elefanti e di balene\nnon si pente, chi guarda sottilmente,\npiù giusta e più discreta la ne tene;\nché dove l’argomento de la mente\ns’aggiugne al mal volere e a la possa,\nnessun riparo vi può far la gente.\nLa faccia sua mi parea lunga e grossa\ncome la pina di San Pietro a Roma,\ne a sua proporzione eran l’altre ossa;\nsì che la ripa, ch’era perizoma\ndal mezzo in giù, ne mostrava ben tanto\ndi sovra, che di giugnere a la chioma\ntre Frison s’averien dato mal vanto;\nperò ch’i’ ne vedea trenta gran palmi\ndal loco in giù dov’ omo affibbia ’l manto.\n«Raphèl maì amècche zabì almi»,\ncominciò a gridar la fiera bocca,\ncui non si convenia più dolci salmi.\nE ’l duca mio ver’ lui: «Anima sciocca,\ntienti col corno, e con quel ti disfoga\nquand’ ira o altra passïon ti tocca!\nCércati al collo, e troverai la soga\nche ’l tien legato, o anima confusa,\ne vedi lui che ’l gran petto ti doga».\nPoi disse a me: «Elli stessi s’accusa;\nquesti è Nembrotto per lo cui mal coto\npur un linguaggio nel mondo non s’usa.\nLasciànlo stare e non parliamo a vòto;\nché così è a lui ciascun linguaggio\ncome ’l suo ad altrui, ch’a nullo è noto».\nFacemmo adunque più lungo vïaggio,\nvòlti a sinistra; e al trar d’un balestro\ntrovammo l’altro assai più fero e maggio.\nA cigner lui qual che fosse ’l maestro,\nnon so io dir, ma el tenea soccinto\ndinanzi l’altro e dietro il braccio destro\nd’una catena che ’l tenea avvinto\ndal collo in giù, sì che ’n su lo scoperto\nsi ravvolgëa infino al giro quinto.\n«Questo superbo volle esser esperto\ndi sua potenza contra ’l sommo Giove»,\ndisse ’l mio duca, «ond’ elli ha cotal merto.\nFïalte ha nome, e fece le gran prove\nquando i giganti fer paura a’ dèi;\nle braccia ch’el menò, già mai non move».\nE io a lui: «S’esser puote, io vorrei\nche de lo smisurato Brïareo\nesperïenza avesser li occhi mei».\nOnd’ ei rispuose: «Tu vedrai Anteo\npresso di qui che parla ed è disciolto,\nche ne porrà nel fondo d’ogne reo.\nQuel che tu vuo’ veder, più là è molto\ned è legato e fatto come questo,\nsalvo che più feroce par nel volto».\nNon fu tremoto già tanto rubesto,\nche scotesse una torre così forte,\ncome Fïalte a scuotersi fu presto.\nAllor temett’ io più che mai la morte,\ne non v’era mestier più che la dotta,\ns’io non avessi viste le ritorte.\nNoi procedemmo più avante allotta,\ne venimmo ad Anteo, che ben cinque alle,\nsanza la testa, uscia fuor de la grotta.\n«O tu che ne la fortunata valle\nche fece Scipïon di gloria reda,\nquand’ Anibàl co’ suoi diede le spalle,\nrecasti già mille leon per preda,\ne che, se fossi stato a l’alta guerra\nde’ tuoi fratelli, ancor par che si creda\nch’avrebber vinto i figli de la terra:\nmettine giù, e non ten vegna schifo,\ndove Cocito la freddura serra.\nNon ci fare ire a Tizio né a Tifo:\nquesti può dar di quel che qui si brama;\nperò ti china e non torcer lo grifo.\nAncor ti può nel mondo render fama,\nch’el vive, e lunga vita ancor aspetta\nse ’nnanzi tempo grazia a sé nol chiama».\nCosì disse ’l maestro; e quelli in fretta\nle man distese, e prese ’l duca mio,\nond’ Ercule sentì già grande stretta.\nVirgilio, quando prender si sentio,\ndisse a me: «Fatti qua, sì ch’io ti prenda»;\npoi fece sì ch’un fascio era elli e io.\nQual pare a riguardar la Carisenda\nsotto ’l chinato, quando un nuvol vada\nsovr’ essa sì, ched ella incontro penda:\ntal parve Antëo a me che stava a bada\ndi vederlo chinare, e fu tal ora\nch’i’ avrei voluto ir per altra strada.\nMa lievemente al fondo che divora\nLucifero con Giuda, ci sposò;\nné, sì chinato, lì fece dimora,\ne come albero in nave si levò.\n</canto>"}
{"text": "<canto>\nS’ïo avessi le rime aspre e chiocce,\ncome si converrebbe al tristo buco\nsovra ’l qual pontan tutte l’altre rocce,\nio premerei di mio concetto il suco\npiù pienamente; ma perch’ io non l’abbo,\nnon sanza tema a dicer mi conduco;\nché non è impresa da pigliare a gabbo\ndiscriver fondo a tutto l’universo,\nné da lingua che chiami mamma o babbo.\nMa quelle donne aiutino il mio verso\nch’aiutaro Anfïone a chiuder Tebe,\nsì che dal fatto il dir non sia diverso.\nOh sovra tutte mal creata plebe\nche stai nel loco onde parlare è duro,\nmei foste state qui pecore o zebe!\nCome noi fummo giù nel pozzo scuro\nsotto i piè del gigante assai più bassi,\ne io mirava ancora a l’alto muro,\ndicere udi’mi: «Guarda come passi:\nva sì, che tu non calchi con le piante\nle teste de’ fratei miseri lassi».\nPer ch’io mi volsi, e vidimi davante\ne sotto i piedi un lago che per gelo\navea di vetro e non d’acqua sembiante.\nNon fece al corso suo sì grosso velo\ndi verno la Danoia in Osterlicchi,\nné Tanaï là sotto ’l freddo cielo,\ncom’ era quivi; che se Tambernicchi\nvi fosse sù caduto, o Pietrapana,\nnon avria pur da l’orlo fatto cricchi.\nE come a gracidar si sta la rana\ncol muso fuor de l’acqua, quando sogna\ndi spigolar sovente la villana,\nlivide, insin là dove appar vergogna\neran l’ombre dolenti ne la ghiaccia,\nmettendo i denti in nota di cicogna.\nOgnuna in giù tenea volta la faccia;\nda bocca il freddo, e da li occhi il cor tristo\ntra lor testimonianza si procaccia.\nQuand’ io m’ebbi dintorno alquanto visto,\nvolsimi a’ piedi, e vidi due sì stretti,\nche ’l pel del capo avieno insieme misto.\n«Ditemi, voi che sì strignete i petti»,\ndiss’ io, «chi siete?». E quei piegaro i colli;\ne poi ch’ebber li visi a me eretti,\nli occhi lor, ch’eran pria pur dentro molli,\ngocciar su per le labbra, e ’l gelo strinse\nle lagrime tra essi e riserrolli.\nCon legno legno spranga mai non cinse\nforte così; ond’ ei come due becchi\ncozzaro insieme, tanta ira li vinse.\nE un ch’avea perduti ambo li orecchi\nper la freddura, pur col viso in giùe,\ndisse: «Perché cotanto in noi ti specchi?\nSe vuoi saper chi son cotesti due,\nla valle onde Bisenzo si dichina\ndel padre loro Alberto e di lor fue.\nD’un corpo usciro; e tutta la Caina\npotrai cercare, e non troverai ombra\ndegna più d’esser fitta in gelatina:\nnon quelli a cui fu rotto il petto e l’ombra\ncon esso un colpo per la man d’Artù;\nnon Focaccia; non questi che m’ingombra\ncol capo sì, ch’i’ non veggio oltre più,\ne fu nomato Sassol Mascheroni;\nse tosco se’, ben sai omai chi fu.\nE perché non mi metti in più sermoni,\nsappi ch’i’ fu’ il Camiscion de’ Pazzi;\ne aspetto Carlin che mi scagioni».\nPoscia vid’ io mille visi cagnazzi\nfatti per freddo; onde mi vien riprezzo,\ne verrà sempre, de’ gelati guazzi.\nE mentre ch’andavamo inver’ lo mezzo\nal quale ogne gravezza si rauna,\ne io tremava ne l’etterno rezzo;\nse voler fu o destino o fortuna,\nnon so; ma, passeggiando tra le teste,\nforte percossi ’l piè nel viso ad una.\nPiangendo mi sgridò: «Perché mi peste?\nse tu non vieni a crescer la vendetta\ndi Montaperti, perché mi moleste?».\nE io: «Maestro mio, or qui m’aspetta,\nsì ch’io esca d’un dubbio per costui;\npoi mi farai, quantunque vorrai, fretta».\nLo duca stette, e io dissi a colui\nche bestemmiava duramente ancora:\n«Qual se’ tu che così rampogni altrui?».\n«Or tu chi se’ che vai per l’Antenora,\npercotendo», rispuose, «altrui le gote,\nsì che, se fossi vivo, troppo fora?».\n«Vivo son io, e caro esser ti puote»,\nfu mia risposta, «se dimandi fama,\nch’io metta il nome tuo tra l’altre note».\nEd elli a me: «Del contrario ho io brama.\nLèvati quinci e non mi dar più lagna,\nché mal sai lusingar per questa lama!».\nAllor lo presi per la cuticagna\ne dissi: «El converrà che tu ti nomi,\no che capel qui sù non ti rimagna».\nOnd’ elli a me: «Perché tu mi dischiomi,\nné ti dirò ch’io sia, né mosterrolti,\nse mille fiate in sul capo mi tomi».\nIo avea già i capelli in mano avvolti,\ne tratti glien’ avea più d’una ciocca,\nlatrando lui con li occhi in giù raccolti,\nquando un altro gridò: «Che hai tu, Bocca?\nnon ti basta sonar con le mascelle,\nse tu non latri? qual diavol ti tocca?».\n«Omai», diss’ io, «non vo’ che più favelle,\nmalvagio traditor; ch’a la tua onta\nio porterò di te vere novelle».\n«Va via», rispuose, «e ciò che tu vuoi conta;\nma non tacer, se tu di qua entro eschi,\ndi quel ch’ebbe or così la lingua pronta.\nEl piange qui l’argento de’ Franceschi:\n“Io vidi”, potrai dir, “quel da Duera\nlà dove i peccatori stanno freschi”.\nSe fossi domandato “Altri chi v’era?”,\ntu hai dallato quel di Beccheria\ndi cui segò Fiorenza la gorgiera.\nGianni de’ Soldanier credo che sia\npiù là con Ganellone e Tebaldello,\nch’aprì Faenza quando si dormia».\nNoi eravam partiti già da ello,\nch’io vidi due ghiacciati in una buca,\nsì che l’un capo a l’altro era cappello;\ne come ’l pan per fame si manduca,\ncosì ’l sovran li denti a l’altro pose\nlà ’ve ’l cervel s’aggiugne con la nuca:\nnon altrimenti Tidëo si rose\nle tempie a Menalippo per disdegno,\nche quei faceva il teschio e l’altre cose.\n«O tu che mostri per sì bestial segno\nodio sovra colui che tu ti mangi,\ndimmi ’l perché», diss’ io, «per tal convegno,\nche se tu a ragion di lui ti piangi,\nsappiendo chi voi siete e la sua pecca,\nnel mondo suso ancora io te ne cangi,\nse quella con ch’io parlo non si secca».\n</canto>"}
{"text": "<canto>\nLa bocca sollevò dal fiero pasto\nquel peccator, forbendola a’ capelli\ndel capo ch’elli avea di retro guasto.\nPoi cominciò: «Tu vuo’ ch’io rinovelli\ndisperato dolor che ’l cor mi preme\ngià pur pensando, pria ch’io ne favelli.\nMa se le mie parole esser dien seme\nche frutti infamia al traditor ch’i’ rodo,\nparlar e lagrimar vedrai insieme.\nIo non so chi tu se’ né per che modo\nvenuto se’ qua giù; ma fiorentino\nmi sembri veramente quand’ io t’odo.\nTu dei saper ch’i’ fui conte Ugolino,\ne questi è l’arcivescovo Ruggieri:\nor ti dirò perché i son tal vicino.\nChe per l’effetto de’ suo’ mai pensieri,\nfidandomi di lui, io fossi preso\ne poscia morto, dir non è mestieri;\nperò quel che non puoi avere inteso,\ncioè come la morte mia fu cruda,\nudirai, e saprai s’e’ m’ha offeso.\nBreve pertugio dentro da la Muda,\nla qual per me ha ’l titol de la fame,\ne che conviene ancor ch’altrui si chiuda,\nm’avea mostrato per lo suo forame\npiù lune già, quand’ io feci ’l mal sonno\nche del futuro mi squarciò ’l velame.\nQuesti pareva a me maestro e donno,\ncacciando il lupo e ’ lupicini al monte\nper che i Pisan veder Lucca non ponno.\nCon cagne magre, studïose e conte\nGualandi con Sismondi e con Lanfranchi\ns’avea messi dinanzi da la fronte.\nIn picciol corso mi parieno stanchi\nlo padre e ’ figli, e con l’agute scane\nmi parea lor veder fender li fianchi.\nQuando fui desto innanzi la dimane,\npianger senti’ fra ’l sonno i miei figliuoli\nch’eran con meco, e dimandar del pane.\nBen se’ crudel, se tu già non ti duoli\npensando ciò che ’l mio cor s’annunziava;\ne se non piangi, di che pianger suoli?\nGià eran desti, e l’ora s’appressava\nche ’l cibo ne solëa essere addotto,\ne per suo sogno ciascun dubitava;\ne io senti’ chiavar l’uscio di sotto\na l’orribile torre; ond’ io guardai\nnel viso a’ mie’ figliuoi sanza far motto.\nIo non piangëa, sì dentro impetrai:\npiangevan elli; e Anselmuccio mio\ndisse: “Tu guardi sì, padre! che hai?”.\nPerciò non lagrimai né rispuos’ io\ntutto quel giorno né la notte appresso,\ninfin che l’altro sol nel mondo uscìo.\nCome un poco di raggio si fu messo\nnel doloroso carcere, e io scorsi\nper quattro visi il mio aspetto stesso,\nambo le man per lo dolor mi morsi;\ned ei, pensando ch’io ’l fessi per voglia\ndi manicar, di sùbito levorsi\ne disser: “Padre, assai ci fia men doglia\nse tu mangi di noi: tu ne vestisti\nqueste misere carni, e tu le spoglia”.\nQueta’mi allor per non farli più tristi;\nlo dì e l’altro stemmo tutti muti;\nahi dura terra, perché non t’apristi?\nPoscia che fummo al quarto dì venuti,\nGaddo mi si gittò disteso a’ piedi,\ndicendo: “Padre mio, ché non m’aiuti?”.\nQuivi morì; e come tu mi vedi,\nvid’ io cascar li tre ad uno ad uno\ntra ’l quinto dì e ’l sesto; ond’ io mi diedi,\ngià cieco, a brancolar sovra ciascuno,\ne due dì li chiamai, poi che fur morti.\nPoscia, più che ’l dolor, poté ’l digiuno».\nQuand’ ebbe detto ciò, con li occhi torti\nriprese ’l teschio misero co’ denti,\nche furo a l’osso, come d’un can, forti.\nAhi Pisa, vituperio de le genti\ndel bel paese là dove ’l sì suona,\npoi che i vicini a te punir son lenti,\nmuovasi la Capraia e la Gorgona,\ne faccian siepe ad Arno in su la foce,\nsì ch’elli annieghi in te ogne persona!\nChe se ’l conte Ugolino aveva voce\nd’aver tradita te de le castella,\nnon dovei tu i figliuoi porre a tal croce.\nInnocenti facea l’età novella,\nnovella Tebe, Uguiccione e ’l Brigata\ne li altri due che ’l canto suso appella.\nNoi passammo oltre, là ’ve la gelata\nruvidamente un’altra gente fascia,\nnon volta in giù, ma tutta riversata.\nLo pianto stesso lì pianger non lascia,\ne ’l duol che truova in su li occhi rintoppo,\nsi volge in entro a far crescer l’ambascia;\nché le lagrime prime fanno groppo,\ne sì come visiere di cristallo,\nrïempion sotto ’l ciglio tutto il coppo.\nE avvegna che, sì come d’un callo,\nper la freddura ciascun sentimento\ncessato avesse del mio viso stallo,\ngià mi parea sentire alquanto vento;\nper ch’io: «Maestro mio, questo chi move?\nnon è qua giù ogne vapore spento?».\nOnd’ elli a me: «Avaccio sarai dove\ndi ciò ti farà l’occhio la risposta,\nveggendo la cagion che ’l fiato piove».\nE un de’ tristi de la fredda crosta\ngridò a noi: «O anime crudeli\ntanto che data v’è l’ultima posta,\nlevatemi dal viso i duri veli,\nsì ch’ïo sfoghi ’l duol che ’l cor m’impregna,\nun poco, pria che ’l pianto si raggeli».\nPer ch’io a lui: «Se vuo’ ch’i’ ti sovvegna,\ndimmi chi se’, e s’io non ti disbrigo,\nal fondo de la ghiaccia ir mi convegna».\nRispuose adunque: «I’ son frate Alberigo;\ni’ son quel da le frutta del mal orto,\nche qui riprendo dattero per figo».\n«Oh», diss’ io lui, «or se’ tu ancor morto?».\nEd elli a me: «Come ’l mio corpo stea\nnel mondo sù, nulla scïenza porto.\nCotal vantaggio ha questa Tolomea,\nche spesse volte l’anima ci cade\ninnanzi ch’Atropòs mossa le dea.\nE perché tu più volentier mi rade\nle ’nvetrïate lagrime dal volto,\nsappie che, tosto che l’anima trade\ncome fec’ ïo, il corpo suo l’è tolto\nda un demonio, che poscia il governa\nmentre che ’l tempo suo tutto sia vòlto.\nElla ruina in sì fatta cisterna;\ne forse pare ancor lo corpo suso\nde l’ombra che di qua dietro mi verna.\nTu ’l dei saper, se tu vien pur mo giuso:\nelli è ser Branca Doria, e son più anni\nposcia passati ch’el fu sì racchiuso».\n«Io credo», diss’ io lui, «che tu m’inganni;\nché Branca Doria non morì unquanche,\ne mangia e bee e dorme e veste panni».\n«Nel fosso sù», diss’ el, «de’ Malebranche,\nlà dove bolle la tenace pece,\nnon era ancora giunto Michel Zanche,\nche questi lasciò il diavolo in sua vece\nnel corpo suo, ed un suo prossimano\nche ’l tradimento insieme con lui fece.\nMa distendi oggimai in qua la mano;\naprimi li occhi». E io non gliel’ apersi;\ne cortesia fu lui esser villano.\nAhi Genovesi, uomini diversi\nd’ogne costume e pien d’ogne magagna,\nperché non siete voi del mondo spersi?\nChé col peggiore spirto di Romagna\ntrovai di voi un tal, che per sua opra\nin anima in Cocito già si bagna,\ne in corpo par vivo ancor di sopra.\n</canto>"}
{"text": "<canto>\n«Vexilla regis prodeunt inferni\nverso di noi; però dinanzi mira»,\ndisse ’l maestro mio, «se tu ’l discerni».\nCome quando una grossa nebbia spira,\no quando l’emisperio nostro annotta,\npar di lungi un molin che ’l vento gira,\nveder mi parve un tal dificio allotta;\npoi per lo vento mi ristrinsi retro\nal duca mio, ché non lì era altra grotta.\nGià era, e con paura il metto in metro,\nlà dove l’ombre tutte eran coperte,\ne trasparien come festuca in vetro.\nAltre sono a giacere; altre stanno erte,\nquella col capo e quella con le piante;\naltra, com’ arco, il volto a’ piè rinverte.\nQuando noi fummo fatti tanto avante,\nch’al mio maestro piacque di mostrarmi\nla creatura ch’ebbe il bel sembiante,\nd’innanzi mi si tolse e fé restarmi,\n«Ecco Dite», dicendo, «ed ecco il loco\nove convien che di fortezza t’armi».\nCom’ io divenni allor gelato e fioco,\nnol dimandar, lettor, ch’i’ non lo scrivo,\nperò ch’ogne parlar sarebbe poco.\nIo non mori’ e non rimasi vivo;\npensa oggimai per te, s’hai fior d’ingegno,\nqual io divenni, d’uno e d’altro privo.\nLo ’mperador del doloroso regno\nda mezzo ’l petto uscia fuor de la ghiaccia;\ne più con un gigante io mi convegno,\nche i giganti non fan con le sue braccia:\nvedi oggimai quant’ esser dee quel tutto\nch’a così fatta parte si confaccia.\nS’el fu sì bel com’ elli è ora brutto,\ne contra ’l suo fattore alzò le ciglia,\nben dee da lui procedere ogne lutto.\nOh quanto parve a me gran maraviglia\nquand’ io vidi tre facce a la sua testa!\nL’una dinanzi, e quella era vermiglia;\nl’altr’ eran due, che s’aggiugnieno a questa\nsovresso ’l mezzo di ciascuna spalla,\ne sé giugnieno al loco de la cresta:\ne la destra parea tra bianca e gialla;\nla sinistra a vedere era tal, quali\nvegnon di là onde ’l Nilo s’avvalla.\nSotto ciascuna uscivan due grand’ ali,\nquanto si convenia a tanto uccello:\nvele di mar non vid’ io mai cotali.\nNon avean penne, ma di vispistrello\nera lor modo; e quelle svolazzava,\nsì che tre venti si movean da ello:\nquindi Cocito tutto s’aggelava.\nCon sei occhi piangëa, e per tre menti\ngocciava ’l pianto e sanguinosa bava.\nDa ogne bocca dirompea co’ denti\nun peccatore, a guisa di maciulla,\nsì che tre ne facea così dolenti.\nA quel dinanzi il mordere era nulla\nverso ’l graffiar, che talvolta la schiena\nrimanea de la pelle tutta brulla.\n«Quell’ anima là sù c’ha maggior pena»,\ndisse ’l maestro, «è Giuda Scarïotto,\nche ’l capo ha dentro e fuor le gambe mena.\nDe li altri due c’hanno il capo di sotto,\nquel che pende dal nero ceffo è Bruto:\nvedi come si storce, e non fa motto!;\ne l’altro è Cassio, che par sì membruto.\nMa la notte risurge, e oramai\nè da partir, ché tutto avem veduto».\nCom’ a lui piacque, il collo li avvinghiai;\ned el prese di tempo e loco poste,\ne quando l’ali fuoro aperte assai,\nappigliò sé a le vellute coste;\ndi vello in vello giù discese poscia\ntra ’l folto pelo e le gelate croste.\nQuando noi fummo là dove la coscia\nsi volge, a punto in sul grosso de l’anche,\nlo duca, con fatica e con angoscia,\nvolse la testa ov’ elli avea le zanche,\ne aggrappossi al pel com’ om che sale,\nsì che ’n inferno i’ credea tornar anche.\n«Attienti ben, ché per cotali scale»,\ndisse ’l maestro, ansando com’ uom lasso,\n«conviensi dipartir da tanto male».\nPoi uscì fuor per lo fóro d’un sasso\ne puose me in su l’orlo a sedere;\nappresso porse a me l’accorto passo.\nIo levai li occhi e credetti vedere\nLucifero com’ io l’avea lasciato,\ne vidili le gambe in sù tenere;\ne s’io divenni allora travagliato,\nla gente grossa il pensi, che non vede\nqual è quel punto ch’io avea passato.\n«Lèvati sù», disse ’l maestro, «in piede:\nla via è lunga e ’l cammino è malvagio,\ne già il sole a mezza terza riede».\nNon era camminata di palagio\nlà ’v’ eravam, ma natural burella\nch’avea mal suolo e di lume disagio.\n«Prima ch’io de l’abisso mi divella,\nmaestro mio», diss’ io quando fui dritto,\n«a trarmi d’erro un poco mi favella:\nov’ è la ghiaccia? e questi com’ è fitto\nsì sottosopra? e come, in sì poc’ ora,\nda sera a mane ha fatto il sol tragitto?».\nEd elli a me: «Tu imagini ancora\nd’esser di là dal centro, ov’ io mi presi\nal pel del vermo reo che ’l mondo fóra.\nDi là fosti cotanto quant’ io scesi;\nquand’ io mi volsi, tu passasti ’l punto\nal qual si traggon d’ogne parte i pesi.\nE se’ or sotto l’emisperio giunto\nch’è contraposto a quel che la gran secca\ncoverchia, e sotto ’l cui colmo consunto\nfu l’uom che nacque e visse sanza pecca;\ntu haï i piedi in su picciola spera\nche l’altra faccia fa de la Giudecca.\nQui è da man, quando di là è sera;\ne questi, che ne fé scala col pelo,\nfitto è ancora sì come prim’ era.\nDa questa parte cadde giù dal cielo;\ne la terra, che pria di qua si sporse,\nper paura di lui fé del mar velo,\ne venne a l’emisperio nostro; e forse\nper fuggir lui lasciò qui loco vòto\nquella ch’appar di qua, e sù ricorse».\nLuogo è là giù da Belzebù remoto\ntanto quanto la tomba si distende,\nche non per vista, ma per suono è noto\nd’un ruscelletto che quivi discende\nper la buca d’un sasso, ch’elli ha roso,\ncol corso ch’elli avvolge, e poco pende.\nLo duca e io per quel cammino ascoso\nintrammo a ritornar nel chiaro mondo;\ne sanza cura aver d’alcun riposo,\nsalimmo sù, el primo e io secondo,\ntanto ch’i’ vidi de le cose belle\nche porta ’l ciel, per un pertugio tondo.\nE quindi uscimmo a riveder le stelle.\n</canto>"}
{"text": "<canto>\nPer correr miglior acque alza le vele\nomai la navicella del mio ingegno,\nche lascia dietro a sé mar sì crudele;\ne canterò di quel secondo regno\ndove l’umano spirito si purga\ne di salire al ciel diventa degno.\nMa qui la morta poesì resurga,\no sante Muse, poi che vostro sono;\ne qui Calïopè alquanto surga,\nseguitando il mio canto con quel suono\ndi cui le Piche misere sentiro\nlo colpo tal, che disperar perdono.\nDolce color d’orïental zaffiro,\nche s’accoglieva nel sereno aspetto\ndel mezzo, puro infino al primo giro,\na li occhi miei ricominciò diletto,\ntosto ch’io usci’ fuor de l’aura morta\nche m’avea contristati li occhi e ’l petto.\nLo bel pianeto che d’amar conforta\nfaceva tutto rider l’orïente,\nvelando i Pesci ch’erano in sua scorta.\nI’ mi volsi a man destra, e puosi mente\na l’altro polo, e vidi quattro stelle\nnon viste mai fuor ch’a la prima gente.\nGoder pareva ’l ciel di lor fiammelle:\noh settentrïonal vedovo sito,\npoi che privato se’ di mirar quelle!\nCom’ io da loro sguardo fui partito,\nun poco me volgendo a l ’altro polo,\nlà onde ’l Carro già era sparito,\nvidi presso di me un veglio solo,\ndegno di tanta reverenza in vista,\nche più non dee a padre alcun figliuolo.\nLunga la barba e di pel bianco mista\nportava, a’ suoi capelli simigliante,\nde’ quai cadeva al petto doppia lista.\nLi raggi de le quattro luci sante\nfregiavan sì la sua faccia di lume,\nch’i’ ’l vedea come ’l sol fosse davante.\n«Chi siete voi che contro al cieco fiume\nfuggita avete la pregione etterna?»,\ndiss’ el, movendo quelle oneste piume.\n«Chi v’ha guidati, o che vi fu lucerna,\nuscendo fuor de la profonda notte\nche sempre nera fa la valle inferna?\nSon le leggi d’abisso così rotte?\no è mutato in ciel novo consiglio,\nche, dannati, venite a le mie grotte?».\nLo duca mio allor mi diè di piglio,\ne con parole e con mani e con cenni\nreverenti mi fé le gambe e ’l ciglio.\nPoscia rispuose lui: «Da me non venni:\ndonna scese del ciel, per li cui prieghi\nde la mia compagnia costui sovvenni.\nMa da ch’è tuo voler che più si spieghi\ndi nostra condizion com’ ell’ è vera,\nesser non puote il mio che a te si nieghi.\nQuesti non vide mai l’ultima sera;\nma per la sua follia le fu sì presso,\nche molto poco tempo a volger era.\nSì com’ io dissi, fui mandato ad esso\nper lui campare; e non lì era altra via\nche questa per la quale i’ mi son messo.\nMostrata ho lui tutta la gente ria;\ne ora intendo mostrar quelli spirti\nche purgan sé sotto la tua balìa.\nCom’ io l’ho tratto, saria lungo a dirti;\nde l’alto scende virtù che m’aiuta\nconducerlo a vederti e a udirti.\nOr ti piaccia gradir la sua venuta:\nlibertà va cercando, ch’è sì cara,\ncome sa chi per lei vita rifiuta.\nTu ’l sai, ché non ti fu per lei amara\nin Utica la morte, ove lasciasti\nla vesta ch’al gran dì sarà sì chiara.\nNon son li editti etterni per noi guasti,\nché questi vive e Minòs me non lega;\nma son del cerchio ove son li occhi casti\ndi Marzia tua, che ’n vista ancor ti priega,\no santo petto, che per tua la tegni:\nper lo suo amore adunque a noi ti piega.\nLasciane andar per li tuoi sette regni;\ngrazie riporterò di te a lei,\nse d’esser mentovato là giù degni».\n«Marzïa piacque tanto a li occhi miei\nmentre ch’i’ fu’ di là», diss’ elli allora,\n«che quante grazie volse da me, fei.\nOr che di là dal mal fiume dimora,\npiù muover non mi può, per quella legge\nche fatta fu quando me n’usci’ fora.\nMa se donna del ciel ti move e regge,\ncome tu di’, non c’è mestier lusinghe:\nbastisi ben che per lei mi richegge.\nVa dunque, e fa che tu costui ricinghe\nd’un giunco schietto e che li lavi ’l viso,\nsì ch’ogne sucidume quindi stinghe;\nché non si converria, l’occhio sorpriso\nd’alcuna nebbia, andar dinanzi al primo\nministro, ch’è di quei di paradiso.\nQuesta isoletta intorno ad imo ad imo,\nlà giù colà dove la batte l’onda,\nporta di giunchi sovra ’l molle limo:\nnull’ altra pianta che facesse fronda\no indurasse, vi puote aver vita,\nperò ch’a le percosse non seconda.\nPoscia non sia di qua vostra reddita;\nlo sol vi mosterrà, che surge omai,\nprendere il monte a più lieve salita».\nCosì sparì; e io sù mi levai\nsanza parlare, e tutto mi ritrassi\nal duca mio, e li occhi a lui drizzai.\nEl cominciò: «Figliuol, segui i miei passi:\nvolgianci in dietro, ché di qua dichina\nquesta pianura a’ suoi termini bassi».\nL’alba vinceva l’ora mattutina\nche fuggia innanzi, sì che di lontano\nconobbi il tremolar de la marina.\nNoi andavam per lo solingo piano\ncom’ om che torna a la perduta strada,\nche ’nfino ad essa li pare ire in vano.\nQuando noi fummo là ’ve la rugiada\npugna col sole, per essere in parte\ndove, ad orezza, poco si dirada,\nambo le mani in su l’erbetta sparte\nsoavemente ’l mio maestro pose:\nond’ io, che fui accorto di sua arte,\nporsi ver’ lui le guance lagrimose;\nivi mi fece tutto discoverto\nquel color che l’inferno mi nascose.\nVenimmo poi in sul lito diserto,\nche mai non vide navicar sue acque\nomo, che di tornar sia poscia esperto.\nQuivi mi cinse sì com’ altrui piacque:\noh maraviglia! ché qual elli scelse\nl’umile pianta, cotal si rinacque\nsubitamente là onde l’avelse.\n</canto>"}
{"text": "<canto>\nGià era ’l sole a l’orizzonte giunto\nlo cui meridïan cerchio coverchia\nIerusalèm col suo più alto punto;\ne la notte, che opposita a lui cerchia,\nuscia di Gange fuor con le Bilance,\nche le caggion di man quando soverchia;\nsì che le bianche e le vermiglie guance,\nlà dov’ i’ era, de la bella Aurora\nper troppa etate divenivan rance.\nNoi eravam lunghesso mare ancora,\ncome gente che pensa a suo cammino,\nche va col cuore e col corpo dimora.\nEd ecco, qual, sorpreso dal mattino,\nper li grossi vapor Marte rosseggia\ngiù nel ponente sovra ’l suol marino,\ncotal m’apparve, s’io ancor lo veggia,\nun lume per lo mar venir sì ratto,\nche ’l muover suo nessun volar pareggia.\nDal qual com’ io un poco ebbi ritratto\nl’occhio per domandar lo duca mio,\nrividil più lucente e maggior fatto.\nPoi d’ogne lato ad esso m’appario\nun non sapeva che bianco, e di sotto\na poco a poco un altro a lui uscìo.\nLo mio maestro ancor non facea motto,\nmentre che i primi bianchi apparver ali;\nallor che ben conobbe il galeotto,\ngridò: «Fa, fa che le ginocchia cali.\nEcco l’angel di Dio: piega le mani;\nomai vedrai di sì fatti officiali.\nVedi che sdegna li argomenti umani,\nsì che remo non vuol, né altro velo\nche l’ali sue, tra liti sì lontani.\nVedi come l’ha dritte verso ’l cielo,\ntrattando l’aere con l’etterne penne,\nche non si mutan come mortal pelo».\nPoi, come più e più verso noi venne\nl’uccel divino, più chiaro appariva:\nper che l’occhio da presso nol sostenne,\nma chinail giuso; e quei sen venne a riva\ncon un vasello snelletto e leggero,\ntanto che l’acqua nulla ne ’nghiottiva.\nDa poppa stava il celestial nocchiero,\ntal che faria beato pur descripto;\ne più di cento spirti entro sediero.\n‘In exitu Isräel de Aegypto’\ncantavan tutti insieme ad una voce\ncon quanto di quel salmo è poscia scripto.\nPoi fece il segno lor di santa croce;\nond’ ei si gittar tutti in su la piaggia:\ned el sen gì, come venne, veloce.\nLa turba che rimase lì, selvaggia\nparea del loco, rimirando intorno\ncome colui che nove cose assaggia.\nDa tutte parti saettava il giorno\nlo sol, ch’avea con le saette conte\ndi mezzo ’l ciel cacciato Capricorno,\nquando la nova gente alzò la fronte\nver’ noi, dicendo a noi: «Se voi sapete,\nmostratene la via di gire al monte».\nE Virgilio rispuose: «Voi credete\nforse che siamo esperti d’esto loco;\nma noi siam peregrin come voi siete.\nDianzi venimmo, innanzi a voi un poco,\nper altra via, che fu sì aspra e forte,\nche lo salire omai ne parrà gioco».\nL’anime, che si fuor di me accorte,\nper lo spirare, ch’i’ era ancor vivo,\nmaravigliando diventaro smorte.\nE come a messagger che porta ulivo\ntragge la gente per udir novelle,\ne di calcar nessun si mostra schivo,\ncosì al viso mio s’affisar quelle\nanime fortunate tutte quante,\nquasi oblïando d’ire a farsi belle.\nIo vidi una di lor trarresi avante\nper abbracciarmi con sì grande affetto,\nche mosse me a far lo somigliante.\nOhi ombre vane, fuor che ne l’aspetto!\ntre volte dietro a lei le mani avvinsi,\ne tante mi tornai con esse al petto.\nDi maraviglia, credo, mi dipinsi;\nper che l’ombra sorrise e si ritrasse,\ne io, seguendo lei, oltre mi pinsi.\nSoavemente disse ch’io posasse;\nallor conobbi chi era, e pregai\nche, per parlarmi, un poco s’arrestasse.\nRispuosemi: «Così com’ io t’amai\nnel mortal corpo, così t’amo sciolta:\nperò m’arresto; ma tu perché vai?».\n«Casella mio, per tornar altra volta\nlà dov’ io son, fo io questo vïaggio»,\ndiss’ io; «ma a te com’ è tanta ora tolta?».\nEd elli a me: «Nessun m’è fatto oltraggio,\nse quei che leva quando e cui li piace,\npiù volte m’ha negato esto passaggio;\nché di giusto voler lo suo si face:\nveramente da tre mesi elli ha tolto\nchi ha voluto intrar, con tutta pace.\nOnd’ io, ch’era ora a la marina vòlto\ndove l’acqua di Tevero s’insala,\nbenignamente fu’ da lui ricolto.\nA quella foce ha elli or dritta l’ala,\nperò che sempre quivi si ricoglie\nqual verso Acheronte non si cala».\nE io: «Se nuova legge non ti toglie\nmemoria o uso a l’amoroso canto\nche mi solea quetar tutte mie doglie,\ndi ciò ti piaccia consolare alquanto\nl’anima mia, che, con la sua persona\nvenendo qui, è affannata tanto!».\n‘Amor che ne la mente mi ragiona’\ncominciò elli allor sì dolcemente,\nche la dolcezza ancor dentro mi suona.\nLo mio maestro e io e quella gente\nch’eran con lui parevan sì contenti,\ncome a nessun toccasse altro la mente.\nNoi eravam tutti fissi e attenti\na le sue note; ed ecco il veglio onesto\ngridando: «Che è ciò, spiriti lenti?\nqual negligenza, quale stare è questo?\nCorrete al monte a spogliarvi lo scoglio\nch’esser non lascia a voi Dio manifesto».\nCome quando, cogliendo biado o loglio,\nli colombi adunati a la pastura,\nqueti, sanza mostrar l’usato orgoglio,\nse cosa appare ond’ elli abbian paura,\nsubitamente lasciano star l’esca,\nperch’ assaliti son da maggior cura;\ncosì vid’ io quella masnada fresca\nlasciar lo canto, e fuggir ver’ la costa,\ncom’ om che va, né sa dove rïesca;\nné la nostra partita fu men tosta.\n</canto>"}
{"text": "<canto>\nAvvegna che la subitana fuga\ndispergesse color per la campagna,\nrivolti al monte ove ragion ne fruga,\ni’ mi ristrinsi a la fida compagna:\ne come sare’ io sanza lui corso?\nchi m’avria tratto su per la montagna?\nEl mi parea da sé stesso rimorso:\no dignitosa coscïenza e netta,\ncome t’è picciol fallo amaro morso!\nQuando li piedi suoi lasciar la fretta,\nche l’onestade ad ogn’ atto dismaga,\nla mente mia, che prima era ristretta,\nlo ’ntento rallargò, sì come vaga,\ne diedi ’l viso mio incontr’ al poggio\nche ’nverso ’l ciel più alto si dislaga.\nLo sol, che dietro fiammeggiava roggio,\nrotto m’era dinanzi a la figura,\nch’avëa in me de’ suoi raggi l’appoggio.\nIo mi volsi dallato con paura\nd’essere abbandonato, quand’ io vidi\nsolo dinanzi a me la terra oscura;\ne ’l mio conforto: «Perché pur diffidi?»,\na dir mi cominciò tutto rivolto;\n«non credi tu me teco e ch’io ti guidi?\nVespero è già colà dov’ è sepolto\nlo corpo dentro al quale io facea ombra;\nNapoli l’ha, e da Brandizio è tolto.\nOra, se innanzi a me nulla s’aombra,\nnon ti maravigliar più che d’i cieli\nche l’uno a l’altro raggio non ingombra.\nA sofferir tormenti, caldi e geli\nsimili corpi la Virtù dispone\nche, come fa, non vuol ch’a noi si sveli.\nMatto è chi spera che nostra ragione\npossa trascorrer la infinita via\nche tiene una sustanza in tre persone.\nState contenti, umana gente, al quia;\nché, se potuto aveste veder tutto,\nmestier non era parturir Maria;\ne disïar vedeste sanza frutto\ntai che sarebbe lor disio quetato,\nch’etternalmente è dato lor per lutto:\nio dico d’Aristotile e di Plato\ne di molt’ altri»; e qui chinò la fronte,\ne più non disse, e rimase turbato.\nNoi divenimmo intanto a piè del monte;\nquivi trovammo la roccia sì erta,\nche ’ndarno vi sarien le gambe pronte.\nTra Lerice e Turbìa la più diserta,\nla più rotta ruina è una scala,\nverso di quella, agevole e aperta.\n«Or chi sa da qual man la costa cala»,\ndisse ’l maestro mio fermando ’l passo,\n«sì che possa salir chi va sanz’ ala?».\nE mentre ch’e’ tenendo ’l viso basso\nessaminava del cammin la mente,\ne io mirava suso intorno al sasso,\nda man sinistra m’apparì una gente\nd’anime, che movieno i piè ver’ noi,\ne non pareva, sì venïan lente.\n«Leva», diss’ io, «maestro, li occhi tuoi:\necco di qua chi ne darà consiglio,\nse tu da te medesmo aver nol puoi».\nGuardò allora, e con libero piglio\nrispuose: «Andiamo in là, ch’ei vegnon piano;\ne tu ferma la spene, dolce figlio».\nAncora era quel popol di lontano,\ni’ dico dopo i nostri mille passi,\nquanto un buon gittator trarria con mano,\nquando si strinser tutti ai duri massi\nde l’alta ripa, e stetter fermi e stretti\ncom’ a guardar, chi va dubbiando, stassi.\n«O ben finiti, o già spiriti eletti»,\nVirgilio incominciò, «per quella pace\nch’i’ credo che per voi tutti s’aspetti,\nditene dove la montagna giace,\nsì che possibil sia l’andare in suso;\nché perder tempo a chi più sa più spiace».\nCome le pecorelle escon del chiuso\na una, a due, a tre, e l’altre stanno\ntimidette atterrando l’occhio e ’l muso;\ne ciò che fa la prima, e l’altre fanno,\naddossandosi a lei, s’ella s’arresta,\nsemplici e quete, e lo ’mperché non sanno;\nsì vid’ io muovere a venir la testa\ndi quella mandra fortunata allotta,\npudica in faccia e ne l’andare onesta.\nCome color dinanzi vider rotta\nla luce in terra dal mio destro canto,\nsì che l’ombra era da me a la grotta,\nrestaro, e trasser sé in dietro alquanto,\ne tutti li altri che venieno appresso,\nnon sappiendo ’l perché, fenno altrettanto.\n«Sanza vostra domanda io vi confesso\nche questo è corpo uman che voi vedete;\nper che ’l lume del sole in terra è fesso.\nNon vi maravigliate, ma credete\nche non sanza virtù che da ciel vegna\ncerchi di soverchiar questa parete».\nCosì ’l maestro; e quella gente degna\n«Tornate», disse, «intrate innanzi dunque»,\ncoi dossi de le man faccendo insegna.\nE un di loro incominciò: «Chiunque\ntu se’, così andando, volgi ’l viso:\npon mente se di là mi vedesti unque».\nIo mi volsi ver’ lui e guardail fiso:\nbiondo era e bello e di gentile aspetto,\nma l’un de’ cigli un colpo avea diviso.\nQuand’ io mi fui umilmente disdetto\nd’averlo visto mai, el disse: «Or vedi»;\ne mostrommi una piaga a sommo ’l petto.\nPoi sorridendo disse: «Io son Manfredi,\nnepote di Costanza imperadrice;\nond’ io ti priego che, quando tu riedi,\nvadi a mia bella figlia, genitrice\nde l’onor di Cicilia e d’Aragona,\ne dichi ’l vero a lei, s’altro si dice.\nPoscia ch’io ebbi rotta la persona\ndi due punte mortali, io mi rendei,\npiangendo, a quei che volontier perdona.\nOrribil furon li peccati miei;\nma la bontà infinita ha sì gran braccia,\nche prende ciò che si rivolge a lei.\nSe ’l pastor di Cosenza, che a la caccia\ndi me fu messo per Clemente allora,\navesse in Dio ben letta questa faccia,\nl’ossa del corpo mio sarieno ancora\nin co del ponte presso a Benevento,\nsotto la guardia de la grave mora.\nOr le bagna la pioggia e move il vento\ndi fuor dal regno, quasi lungo ’l Verde,\ndov’ e’ le trasmutò a lume spento.\nPer lor maladizion sì non si perde,\nche non possa tornar, l’etterno amore,\nmentre che la speranza ha fior del verde.\nVero è che quale in contumacia more\ndi Santa Chiesa, ancor ch’al fin si penta,\nstar li convien da questa ripa in fore,\nper ognun tempo ch’elli è stato, trenta,\nin sua presunzïon, se tal decreto\npiù corto per buon prieghi non diventa.\nVedi oggimai se tu mi puoi far lieto,\nrevelando a la mia buona Costanza\ncome m’hai visto, e anco esto divieto;\nché qui per quei di là molto s’avanza».\n</canto>"}
{"text": "<canto>\nQuando per dilettanze o ver per doglie,\nche alcuna virtù nostra comprenda,\nl’anima bene ad essa si raccoglie,\npar ch’a nulla potenza più intenda;\ne questo è contra quello error che crede\nch’un’anima sovr’ altra in noi s’accenda.\nE però, quando s’ode cosa o vede\nche tegna forte a sé l’anima volta,\nvassene ’l tempo e l’uom non se n’avvede;\nch’altra potenza è quella che l’ascolta,\ne altra è quella c’ha l’anima intera:\nquesta è quasi legata e quella è sciolta.\nDi ciò ebb’ io esperïenza vera,\nudendo quello spirto e ammirando;\nché ben cinquanta gradi salito era\nlo sole, e io non m’era accorto, quando\nvenimmo ove quell’ anime ad una\ngridaro a noi: «Qui è vostro dimando».\nMaggiore aperta molte volte impruna\ncon una forcatella di sue spine\nl’uom de la villa quando l’uva imbruna,\nche non era la calla onde salìne\nlo duca mio, e io appresso, soli,\ncome da noi la schiera si partìne.\nVassi in Sanleo e discendesi in Noli,\nmontasi su in Bismantova e ’n Cacume\ncon esso i piè; ma qui convien ch’om voli;\ndico con l’ale snelle e con le piume\ndel gran disio, di retro a quel condotto\nche speranza mi dava e facea lume.\nNoi salavam per entro ’l sasso rotto,\ne d’ogne lato ne stringea lo stremo,\ne piedi e man volea il suol di sotto.\nPoi che noi fummo in su l’orlo suppremo\nde l’alta ripa, a la scoperta piaggia,\n«Maestro mio», diss’ io, «che via faremo?».\nEd elli a me: «Nessun tuo passo caggia;\npur su al monte dietro a me acquista,\nfin che n’appaia alcuna scorta saggia».\nLo sommo er’ alto che vincea la vista,\ne la costa superba più assai\nche da mezzo quadrante a centro lista.\nIo era lasso, quando cominciai:\n«O dolce padre, volgiti, e rimira\ncom’ io rimango sol, se non restai».\n«Figliuol mio», disse, «infin quivi ti tira»,\nadditandomi un balzo poco in sùe\nche da quel lato il poggio tutto gira.\nSì mi spronaron le parole sue,\nch’i’ mi sforzai carpando appresso lui,\ntanto che ’l cinghio sotto i piè mi fue.\nA seder ci ponemmo ivi ambedui\nvòlti a levante ond’ eravam saliti,\nche suole a riguardar giovare altrui.\nLi occhi prima drizzai ai bassi liti;\nposcia li alzai al sole, e ammirava\nche da sinistra n’eravam feriti.\nBen s’avvide il poeta ch’ïo stava\nstupido tutto al carro de la luce,\nove tra noi e Aquilone intrava.\nOnd’ elli a me: «Se Castore e Poluce\nfossero in compagnia di quello specchio\nche sù e giù del suo lume conduce,\ntu vedresti il Zodïaco rubecchio\nancora a l’Orse più stretto rotare,\nse non uscisse fuor del cammin vecchio.\nCome ciò sia, se ’l vuoi poter pensare,\ndentro raccolto, imagina Sïòn\ncon questo monte in su la terra stare\nsì, ch’amendue hanno un solo orizzòn\ne diversi emisperi; onde la strada\nche mal non seppe carreggiar Fetòn,\nvedrai come a costui convien che vada\nda l’un, quando a colui da l’altro fianco,\nse lo ’ntelletto tuo ben chiaro bada».\n«Certo, maestro mio,» diss’ io, «unquanco\nnon vid’ io chiaro sì com’ io discerno\nlà dove mio ingegno parea manco,\nche ’l mezzo cerchio del moto superno,\nche si chiama Equatore in alcun’ arte,\ne che sempre riman tra ’l sole e ’l verno,\nper la ragion che di’, quinci si parte\nverso settentrïon, quanto li Ebrei\nvedevan lui verso la calda parte.\nMa se a te piace, volontier saprei\nquanto avemo ad andar; ché ’l poggio sale\npiù che salir non posson li occhi miei».\nEd elli a me: «Questa montagna è tale,\nche sempre al cominciar di sotto è grave;\ne quant’ om più va sù, e men fa male.\nPerò, quand’ ella ti parrà soave\ntanto, che sù andar ti fia leggero\ncom’ a seconda giù andar per nave,\nallor sarai al fin d’esto sentiero;\nquivi di riposar l’affanno aspetta.\nPiù non rispondo, e questo so per vero».\nE com’ elli ebbe sua parola detta,\nuna voce di presso sonò: «Forse\nche di sedere in pria avrai distretta!».\nAl suon di lei ciascun di noi si torse,\ne vedemmo a mancina un gran petrone,\ndel qual né io né ei prima s’accorse.\nLà ci traemmo; e ivi eran persone\nche si stavano a l’ombra dietro al sasso\ncome l’uom per negghienza a star si pone.\nE un di lor, che mi sembiava lasso,\nsedeva e abbracciava le ginocchia,\ntenendo ’l viso giù tra esse basso.\n«O dolce segnor mio», diss’ io, «adocchia\ncolui che mostra sé più negligente\nche se pigrizia fosse sua serocchia».\nAllor si volse a noi e puose mente,\nmovendo ’l viso pur su per la coscia,\ne disse: «Or va tu sù, che se’ valente!».\nConobbi allor chi era, e quella angoscia\nche m’avacciava un poco ancor la lena,\nnon m’impedì l’andare a lui; e poscia\nch’a lui fu’ giunto, alzò la testa a pena,\ndicendo: «Hai ben veduto come ’l sole\nda l’omero sinistro il carro mena?».\nLi atti suoi pigri e le corte parole\nmosser le labbra mie un poco a riso;\npoi cominciai: «Belacqua, a me non dole\ndi te omai; ma dimmi: perché assiso\nquiritto se’? attendi tu iscorta,\no pur lo modo usato t’ha’ ripriso?».\nEd elli: «O frate, andar in sù che porta?\nché non mi lascerebbe ire a’ martìri\nl’angel di Dio che siede in su la porta.\nPrima convien che tanto il ciel m’aggiri\ndi fuor da essa, quanto fece in vita,\nper ch’io ’ndugiai al fine i buon sospiri,\nse orazïone in prima non m’aita\nche surga sù di cuor che in grazia viva;\nl’altra che val, che ’n ciel non è udita?».\nE già il poeta innanzi mi saliva,\ne dicea: «Vienne omai; vedi ch’è tocco\nmeridïan dal sole e a la riva\ncuopre la notte già col piè Morrocco».\n</canto>"}
{"text": "<canto>\nIo era già da quell’ ombre partito,\ne seguitava l’orme del mio duca,\nquando di retro a me, drizzando ’l dito,\nuna gridò: «Ve’ che non par che luca\nlo raggio da sinistra a quel di sotto,\ne come vivo par che si conduca!».\nLi occhi rivolsi al suon di questo motto,\ne vidile guardar per maraviglia\npur me, pur me, e ’l lume ch’era rotto.\n«Perché l’animo tuo tanto s’impiglia»,\ndisse ’l maestro, «che l’andare allenti?\nche ti fa ciò che quivi si pispiglia?\nVien dietro a me, e lascia dir le genti:\nsta come torre ferma, che non crolla\ngià mai la cima per soffiar di venti;\nché sempre l’omo in cui pensier rampolla\nsovra pensier, da sé dilunga il segno,\nperché la foga l’un de l’altro insolla».\nChe potea io ridir, se non «Io vegno»?\nDissilo, alquanto del color consperso\nche fa l’uom di perdon talvolta degno.\nE ’ntanto per la costa di traverso\nvenivan genti innanzi a noi un poco,\ncantando ‘Miserere’ a verso a verso.\nQuando s’accorser ch’i’ non dava loco\nper lo mio corpo al trapassar d’i raggi,\nmutar lor canto in un «oh!» lungo e roco;\ne due di loro, in forma di messaggi,\ncorsero incontr’ a noi e dimandarne:\n«Di vostra condizion fatene saggi».\nE ’l mio maestro: «Voi potete andarne\ne ritrarre a color che vi mandaro\nche ’l corpo di costui è vera carne.\nSe per veder la sua ombra restaro,\ncom’ io avviso, assai è lor risposto:\nfàccianli onore, ed esser può lor caro».\nVapori accesi non vid’ io sì tosto\ndi prima notte mai fender sereno,\nné, sol calando, nuvole d’agosto,\nche color non tornasser suso in meno;\ne, giunti là, con li altri a noi dier volta,\ncome schiera che scorre sanza freno.\n«Questa gente che preme a noi è molta,\ne vegnonti a pregar», disse ’l poeta:\n«però pur va, e in andando ascolta».\n«O anima che vai per esser lieta\ncon quelle membra con le quai nascesti»,\nvenian gridando, «un poco il passo queta.\nGuarda s’alcun di noi unqua vedesti,\nsì che di lui di là novella porti:\ndeh, perché vai? deh, perché non t’arresti?\nNoi fummo tutti già per forza morti,\ne peccatori infino a l’ultima ora;\nquivi lume del ciel ne fece accorti,\nsì che, pentendo e perdonando, fora\ndi vita uscimmo a Dio pacificati,\nche del disio di sé veder n’accora».\nE io: «Perché ne’ vostri visi guati,\nnon riconosco alcun; ma s’a voi piace\ncosa ch’io possa, spiriti ben nati,\nvoi dite, e io farò per quella pace\nche, dietro a’ piedi di sì fatta guida,\ndi mondo in mondo cercar mi si face».\nE uno incominciò: «Ciascun si fida\ndel beneficio tuo sanza giurarlo,\npur che ’l voler nonpossa non ricida.\nOnd’ io, che solo innanzi a li altri parlo,\nti priego, se mai vedi quel paese\nche siede tra Romagna e quel di Carlo,\nche tu mi sie di tuoi prieghi cortese\nin Fano, sì che ben per me s’adori\npur ch’i’ possa purgar le gravi offese.\nQuindi fu’ io; ma li profondi fóri\nond’ uscì ’l sangue in sul quale io sedea,\nfatti mi fuoro in grembo a li Antenori,\nlà dov’ io più sicuro esser credea:\nquel da Esti il fé far, che m’avea in ira\nassai più là che dritto non volea.\nMa s’io fosse fuggito inver’ la Mira,\nquando fu’ sovragiunto ad Orïaco,\nancor sarei di là dove si spira.\nCorsi al palude, e le cannucce e ’l braco\nm’impigliar sì ch’i’ caddi; e lì vid’ io\nde le mie vene farsi in terra laco».\nPoi disse un altro: «Deh, se quel disio\nsi compia che ti tragge a l’alto monte,\ncon buona pïetate aiuta il mio!\nIo fui di Montefeltro, io son Bonconte;\nGiovanna o altri non ha di me cura;\nper ch’io vo tra costor con bassa fronte».\nE io a lui: «Qual forza o qual ventura\nti travïò sì fuor di Campaldino,\nche non si seppe mai tua sepultura?».\n«Oh!», rispuos’ elli, «a piè del Casentino\ntraversa un’acqua c’ha nome l’Archiano,\nche sovra l’Ermo nasce in Apennino.\nLà ’ve ’l vocabol suo diventa vano,\narriva’ io forato ne la gola,\nfuggendo a piede e sanguinando il piano.\nQuivi perdei la vista e la parola;\nnel nome di Maria fini’, e quivi\ncaddi, e rimase la mia carne sola.\nIo dirò vero, e tu ’l ridì tra ’ vivi:\nl’angel di Dio mi prese, e quel d’inferno\ngridava: “O tu del ciel, perché mi privi?\nTu te ne porti di costui l’etterno\nper una lagrimetta che ’l mi toglie;\nma io farò de l’altro altro governo!”.\nBen sai come ne l’aere si raccoglie\nquell’ umido vapor che in acqua riede,\ntosto che sale dove ’l freddo il coglie.\nGiunse quel mal voler che pur mal chiede\ncon lo ’ntelletto, e mosse il fummo e ’l vento\nper la virtù che sua natura diede.\nIndi la valle, come ’l dì fu spento,\nda Pratomagno al gran giogo coperse\ndi nebbia; e ’l ciel di sopra fece intento,\nsì che ’l pregno aere in acqua si converse;\nla pioggia cadde, e a’ fossati venne\ndi lei ciò che la terra non sofferse;\ne come ai rivi grandi si convenne,\nver’ lo fiume real tanto veloce\nsi ruinò, che nulla la ritenne.\nLo corpo mio gelato in su la foce\ntrovò l’Archian rubesto; e quel sospinse\nne l’Arno, e sciolse al mio petto la croce\nch’i’ fe’ di me quando ’l dolor mi vinse;\nvoltòmmi per le ripe e per lo fondo,\npoi di sua preda mi coperse e cinse».\n«Deh, quando tu sarai tornato al mondo\ne riposato de la lunga via»,\nseguitò ’l terzo spirito al secondo,\n«ricorditi di me, che son la Pia;\nSiena mi fé, disfecemi Maremma:\nsalsi colui che ’nnanellata pria\ndisposando m’avea con la sua gemma».\n</canto>"}
{"text": "<canto>\nQuando si parte il gioco de la zara,\ncolui che perde si riman dolente,\nrepetendo le volte, e tristo impara;\ncon l’altro se ne va tutta la gente;\nqual va dinanzi, e qual di dietro il prende,\ne qual dallato li si reca a mente;\nel non s’arresta, e questo e quello intende;\na cui porge la man, più non fa pressa;\ne così da la calca si difende.\nTal era io in quella turba spessa,\nvolgendo a loro, e qua e là, la faccia,\ne promettendo mi sciogliea da essa.\nQuiv’ era l’Aretin che da le braccia\nfiere di Ghin di Tacco ebbe la morte,\ne l’altro ch’annegò correndo in caccia.\nQuivi pregava con le mani sporte\nFederigo Novello, e quel da Pisa\nche fé parer lo buon Marzucco forte.\nVidi conte Orso e l’anima divisa\ndal corpo suo per astio e per inveggia,\ncom’ e’ dicea, non per colpa commisa;\nPier da la Broccia dico; e qui proveggia,\nmentr’ è di qua, la donna di Brabante,\nsì che però non sia di peggior greggia.\nCome libero fui da tutte quante\nquell’ ombre che pregar pur ch’altri prieghi,\nsì che s’avacci lor divenir sante,\nio cominciai: «El par che tu mi nieghi,\no luce mia, espresso in alcun testo\nche decreto del cielo orazion pieghi;\ne questa gente prega pur di questo:\nsarebbe dunque loro speme vana,\no non m’è ’l detto tuo ben manifesto?».\nEd elli a me: «La mia scrittura è piana;\ne la speranza di costor non falla,\nse ben si guarda con la mente sana;\nché cima di giudicio non s’avvalla\nperché foco d’amor compia in un punto\nciò che de’ sodisfar chi qui s’astalla;\ne là dov’ io fermai cotesto punto,\nnon s’ammendava, per pregar, difetto,\nperché ’l priego da Dio era disgiunto.\nVeramente a così alto sospetto\nnon ti fermar, se quella nol ti dice\nche lume fia tra ’l vero e lo ’ntelletto.\nNon so se ’ntendi: io dico di Beatrice;\ntu la vedrai di sopra, in su la vetta\ndi questo monte, ridere e felice».\nE io: «Segnore, andiamo a maggior fretta,\nché già non m’affatico come dianzi,\ne vedi omai che ’l poggio l’ombra getta».\n«Noi anderem con questo giorno innanzi»,\nrispuose, «quanto più potremo omai;\nma ’l fatto è d’altra forma che non stanzi.\nPrima che sie là sù, tornar vedrai\ncolui che già si cuopre de la costa,\nsì che ’ suoi raggi tu romper non fai.\nMa vedi là un’anima che, posta\nsola soletta, inverso noi riguarda:\nquella ne ’nsegnerà la via più tosta».\nVenimmo a lei: o anima lombarda,\ncome ti stavi altera e disdegnosa\ne nel mover de li occhi onesta e tarda!\nElla non ci dicëa alcuna cosa,\nma lasciavane gir, solo sguardando\na guisa di leon quando si posa.\nPur Virgilio si trasse a lei, pregando\nche ne mostrasse la miglior salita;\ne quella non rispuose al suo dimando,\nma di nostro paese e de la vita\nci ’nchiese; e ’l dolce duca incominciava\n«Mantüa . . . », e l’ombra, tutta in sé romita,\nsurse ver’ lui del loco ove pria stava,\ndicendo: «O Mantoano, io son Sordello\nde la tua terra!»; e l’un l’altro abbracciava.\nAhi serva Italia, di dolore ostello,\nnave sanza nocchiere in gran tempesta,\nnon donna di province, ma bordello!\nQuell’ anima gentil fu così presta,\nsol per lo dolce suon de la sua terra,\ndi fare al cittadin suo quivi festa;\ne ora in te non stanno sanza guerra\nli vivi tuoi, e l’un l’altro si rode\ndi quei ch’un muro e una fossa serra.\nCerca, misera, intorno da le prode\nle tue marine, e poi ti guarda in seno,\ns’alcuna parte in te di pace gode.\nChe val perché ti racconciasse il freno\nIustinïano, se la sella è vòta?\nSanz’ esso fora la vergogna meno.\nAhi gente che dovresti esser devota,\ne lasciar seder Cesare in la sella,\nse bene intendi ciò che Dio ti nota,\nguarda come esta fiera è fatta fella\nper non esser corretta da li sproni,\npoi che ponesti mano a la predella.\nO Alberto tedesco ch’abbandoni\ncostei ch’è fatta indomita e selvaggia,\ne dovresti inforcar li suoi arcioni,\ngiusto giudicio da le stelle caggia\nsovra ’l tuo sangue, e sia novo e aperto,\ntal che ’l tuo successor temenza n’aggia!\nCh’avete tu e ’l tuo padre sofferto,\nper cupidigia di costà distretti,\nche ’l giardin de lo ’mperio sia diserto.\nVieni a veder Montecchi e Cappelletti,\nMonaldi e Filippeschi, uom sanza cura:\ncolor già tristi, e questi con sospetti!\nVien, crudel, vieni, e vedi la pressura\nd’i tuoi gentili, e cura lor magagne;\ne vedrai Santafior com’ è oscura!\nVieni a veder la tua Roma che piagne\nvedova e sola, e dì e notte chiama:\n«Cesare mio, perché non m’accompagne?».\nVieni a veder la gente quanto s’ama!\ne se nulla di noi pietà ti move,\na vergognar ti vien de la tua fama.\nE se licito m’è, o sommo Giove\nche fosti in terra per noi crucifisso,\nson li giusti occhi tuoi rivolti altrove?\nO è preparazion che ne l’abisso\ndel tuo consiglio fai per alcun bene\nin tutto de l’accorger nostro scisso?\nChé le città d’Italia tutte piene\nson di tiranni, e un Marcel diventa\nogne villan che parteggiando viene.\nFiorenza mia, ben puoi esser contenta\ndi questa digression che non ti tocca,\nmercé del popol tuo che si argomenta.\nMolti han giustizia in cuore, e tardi scocca\nper non venir sanza consiglio a l’arco;\nma il popol tuo l’ha in sommo de la bocca.\nMolti rifiutan lo comune incarco;\nma il popol tuo solicito risponde\nsanza chiamare, e grida: «I’ mi sobbarco!».\nOr ti fa lieta, ché tu hai ben onde:\ntu ricca, tu con pace e tu con senno!\nS’io dico ’l ver, l’effetto nol nasconde.\nAtene e Lacedemona, che fenno\nl’antiche leggi e furon sì civili,\nfecero al viver bene un picciol cenno\nverso di te, che fai tanto sottili\nprovedimenti, ch’a mezzo novembre\nnon giugne quel che tu d’ottobre fili.\nQuante volte, del tempo che rimembre,\nlegge, moneta, officio e costume\nhai tu mutato, e rinovate membre!\nE se ben ti ricordi e vedi lume,\nvedrai te somigliante a quella inferma\nche non può trovar posa in su le piume,\nma con dar volta suo dolore scherma.\n</canto>"}
{"text": "<canto>\nPoscia che l’accoglienze oneste e liete\nfuro iterate tre e quattro volte,\nSordel si trasse, e disse: «Voi, chi siete?».\n«Anzi che a questo monte fosser volte\nl’anime degne di salire a Dio,\nfur l’ossa mie per Ottavian sepolte.\nIo son Virgilio; e per null’ altro rio\nlo ciel perdei che per non aver fé».\nCosì rispuose allora il duca mio.\nQual è colui che cosa innanzi sé\nsùbita vede ond’ e’ si maraviglia,\nche crede e non, dicendo «Ella è . . . non è . . . »,\ntal parve quelli; e poi chinò le ciglia,\ne umilmente ritornò ver’ lui,\ne abbracciòl là ’ve ’l minor s’appiglia.\n«O gloria di Latin», disse, «per cui\nmostrò ciò che potea la lingua nostra,\no pregio etterno del loco ond’ io fui,\nqual merito o qual grazia mi ti mostra?\nS’io son d’udir le tue parole degno,\ndimmi se vien d’inferno, e di qual chiostra».\n«Per tutt’ i cerchi del dolente regno»,\nrispuose lui, «son io di qua venuto;\nvirtù del ciel mi mosse, e con lei vegno.\nNon per far, ma per non fare ho perduto\na veder l’alto Sol che tu disiri\ne che fu tardi per me conosciuto.\nLuogo è là giù non tristo di martìri,\nma di tenebre solo, ove i lamenti\nnon suonan come guai, ma son sospiri.\nQuivi sto io coi pargoli innocenti\ndai denti morsi de la morte avante\nche fosser da l’umana colpa essenti;\nquivi sto io con quei che le tre sante\nvirtù non si vestiro, e sanza vizio\nconobber l’altre e seguir tutte quante.\nMa se tu sai e puoi, alcuno indizio\ndà noi per che venir possiam più tosto\nlà dove purgatorio ha dritto inizio».\nRispuose: «Loco certo non c’è posto;\nlicito m’è andar suso e intorno;\nper quanto ir posso, a guida mi t’accosto.\nMa vedi già come dichina il giorno,\ne andar sù di notte non si puote;\nperò è buon pensar di bel soggiorno.\nAnime sono a destra qua remote;\nse mi consenti, io ti merrò ad esse,\ne non sanza diletto ti fier note».\n«Com’ è ciò?», fu risposto. «Chi volesse\nsalir di notte, fora elli impedito\nd’altrui, o non sarria ché non potesse?».\nE ’l buon Sordello in terra fregò ’l dito,\ndicendo: «Vedi? sola questa riga\nnon varcheresti dopo ’l sol partito:\nnon però ch’altra cosa desse briga,\nche la notturna tenebra, ad ir suso;\nquella col nonpoder la voglia intriga.\nBen si poria con lei tornare in giuso\ne passeggiar la costa intorno errando,\nmentre che l’orizzonte il dì tien chiuso».\nAllora il mio segnor, quasi ammirando,\n«Menane», disse, «dunque là ’ve dici\nch’aver si può diletto dimorando».\nPoco allungati c’eravam di lici,\nquand’ io m’accorsi che ’l monte era scemo,\na guisa che i vallon li sceman quici.\n«Colà», disse quell’ ombra, «n’anderemo\ndove la costa face di sé grembo;\ne là il novo giorno attenderemo».\nTra erto e piano era un sentiero schembo,\nche ne condusse in fianco de la lacca,\nlà dove più ch’a mezzo muore il lembo.\nOro e argento fine, cocco e biacca,\nindaco, legno lucido e sereno,\nfresco smeraldo in l’ora che si fiacca,\nda l’erba e da li fior, dentr’ a quel seno\nposti, ciascun saria di color vinto,\ncome dal suo maggiore è vinto il meno.\nNon avea pur natura ivi dipinto,\nma di soavità di mille odori\nvi facea uno incognito e indistinto.\n‘Salve, Regina’ in sul verde e ’n su’ fiori\nquindi seder cantando anime vidi,\nche per la valle non parean di fuori.\n«Prima che ’l poco sole omai s’annidi»,\ncominciò ’l Mantoan che ci avea vòlti,\n«tra color non vogliate ch’io vi guidi.\nDi questo balzo meglio li atti e ’ volti\nconoscerete voi di tutti quanti,\nche ne la lama giù tra essi accolti.\nColui che più siede alto e fa sembianti\nd’aver negletto ciò che far dovea,\ne che non move bocca a li altrui canti,\nRodolfo imperador fu, che potea\nsanar le piaghe c’hanno Italia morta,\nsì che tardi per altri si ricrea.\nL’altro che ne la vista lui conforta,\nresse la terra dove l’acqua nasce\nche Molta in Albia, e Albia in mar ne porta:\nOttacchero ebbe nome, e ne le fasce\nfu meglio assai che Vincislao suo figlio\nbarbuto, cui lussuria e ozio pasce.\nE quel nasetto che stretto a consiglio\npar con colui c’ha sì benigno aspetto,\nmorì fuggendo e disfiorando il giglio:\nguardate là come si batte il petto!\nL’altro vedete c’ha fatto a la guancia\nde la sua palma, sospirando, letto.\nPadre e suocero son del mal di Francia:\nsanno la vita sua viziata e lorda,\ne quindi viene il duol che sì li lancia.\nQuel che par sì membruto e che s’accorda,\ncantando, con colui dal maschio naso,\nd’ogne valor portò cinta la corda;\ne se re dopo lui fosse rimaso\nlo giovanetto che retro a lui siede,\nben andava il valor di vaso in vaso,\nche non si puote dir de l’altre rede;\nIacomo e Federigo hanno i reami;\ndel retaggio miglior nessun possiede.\nRade volte risurge per li rami\nl’umana probitate; e questo vole\nquei che la dà, perché da lui si chiami.\nAnche al nasuto vanno mie parole\nnon men ch’a l’altro, Pier, che con lui canta,\nonde Puglia e Proenza già si dole.\nTant’ è del seme suo minor la pianta,\nquanto, più che Beatrice e Margherita,\nCostanza di marito ancor si vanta.\nVedete il re de la semplice vita\nseder là solo, Arrigo d’Inghilterra:\nquesti ha ne’ rami suoi migliore uscita.\nQuel che più basso tra costor s’atterra,\nguardando in suso, è Guiglielmo marchese,\nper cui e Alessandria e la sua guerra\nfa pianger Monferrato e Canavese».\n</canto>"}
{"text": "<canto>\nEra già l’ora che volge il disio\nai navicanti e ’ntenerisce il core\nlo dì c’han detto ai dolci amici addio;\ne che lo novo peregrin d’amore\npunge, se ode squilla di lontano\nche paia il giorno pianger che si more;\nquand’ io incominciai a render vano\nl’udire e a mirare una de l’alme\nsurta, che l’ascoltar chiedea con mano.\nElla giunse e levò ambo le palme,\nficcando li occhi verso l’orïente,\ncome dicesse a Dio: ‘D’altro non calme’.\n‘Te lucis ante’ sì devotamente\nle uscìo di bocca e con sì dolci note,\nche fece me a me uscir di mente;\ne l’altre poi dolcemente e devote\nseguitar lei per tutto l’inno intero,\navendo li occhi a le superne rote.\nAguzza qui, lettor, ben li occhi al vero,\nché ’l velo è ora ben tanto sottile,\ncerto che ’l trapassar dentro è leggero.\nIo vidi quello essercito gentile\ntacito poscia riguardare in sùe,\nquasi aspettando, palido e umìle;\ne vidi uscir de l’alto e scender giùe\ndue angeli con due spade affocate,\ntronche e private de le punte sue.\nVerdi come fogliette pur mo nate\nerano in veste, che da verdi penne\npercosse traean dietro e ventilate.\nL’un poco sovra noi a star si venne,\ne l’altro scese in l’opposita sponda,\nsì che la gente in mezzo si contenne.\nBen discernëa in lor la testa bionda;\nma ne la faccia l’occhio si smarria,\ncome virtù ch’a troppo si confonda.\n«Ambo vegnon del grembo di Maria»,\ndisse Sordello, «a guardia de la valle,\nper lo serpente che verrà vie via».\nOnd’ io, che non sapeva per qual calle,\nmi volsi intorno, e stretto m’accostai,\ntutto gelato, a le fidate spalle.\nE Sordello anco: «Or avvalliamo omai\ntra le grandi ombre, e parleremo ad esse;\ngrazïoso fia lor vedervi assai».\nSolo tre passi credo ch’i’ scendesse,\ne fui di sotto, e vidi un che mirava\npur me, come conoscer mi volesse.\nTemp’ era già che l’aere s’annerava,\nma non sì che tra li occhi suoi e ’ miei\nnon dichiarisse ciò che pria serrava.\nVer’ me si fece, e io ver’ lui mi fei:\ngiudice Nin gentil, quanto mi piacque\nquando ti vidi non esser tra ’ rei!\nNullo bel salutar tra noi si tacque;\npoi dimandò: «Quant’ è che tu venisti\na piè del monte per le lontane acque?».\n«Oh!», diss’ io lui, «per entro i luoghi tristi\nvenni stamane, e sono in prima vita,\nancor che l’altra, sì andando, acquisti».\nE come fu la mia risposta udita,\nSordello ed elli in dietro si raccolse\ncome gente di sùbito smarrita.\nL’uno a Virgilio e l’altro a un si volse\nche sedea lì, gridando: «Sù, Currado!\nvieni a veder che Dio per grazia volse».\nPoi, vòlto a me: «Per quel singular grado\nche tu dei a colui che sì nasconde\nlo suo primo perché, che non lì è guado,\nquando sarai di là da le larghe onde,\ndì a Giovanna mia che per me chiami\nlà dove a li ’nnocenti si risponde.\nNon credo che la sua madre più m’ami,\nposcia che trasmutò le bianche bende,\nle quai convien che, misera!, ancor brami.\nPer lei assai di lieve si comprende\nquanto in femmina foco d’amor dura,\nse l’occhio o ’l tatto spesso non l’accende.\nNon le farà sì bella sepultura\nla vipera che Melanesi accampa,\ncom’ avria fatto il gallo di Gallura».\nCosì dicea, segnato de la stampa,\nnel suo aspetto, di quel dritto zelo\nche misuratamente in core avvampa.\nLi occhi miei ghiotti andavan pur al cielo,\npur là dove le stelle son più tarde,\nsì come rota più presso a lo stelo.\nE ’l duca mio: «Figliuol, che là sù guarde?».\nE io a lui: «A quelle tre facelle\ndi che ’l polo di qua tutto quanto arde».\nOnd’ elli a me: «Le quattro chiare stelle\nche vedevi staman, son di là basse,\ne queste son salite ov’ eran quelle».\nCom’ ei parlava, e Sordello a sé il trasse\ndicendo: «Vedi là ’l nostro avversaro»;\ne drizzò il dito perché ’n là guardasse.\nDa quella parte onde non ha riparo\nla picciola vallea, era una biscia,\nforse qual diede ad Eva il cibo amaro.\nTra l’erba e ’ fior venìa la mala striscia,\nvolgendo ad ora ad or la testa, e ’l dosso\nleccando come bestia che si liscia.\nIo non vidi, e però dicer non posso,\ncome mosser li astor celestïali;\nma vidi bene e l’uno e l’altro mosso.\nSentendo fender l’aere a le verdi ali,\nfuggì ’l serpente, e li angeli dier volta,\nsuso a le poste rivolando iguali.\nL’ombra che s’era al giudice raccolta\nquando chiamò, per tutto quello assalto\npunto non fu da me guardare sciolta.\n«Se la lucerna che ti mena in alto\ntruovi nel tuo arbitrio tanta cera\nquant’ è mestiere infino al sommo smalto»,\ncominciò ella, «se novella vera\ndi Val di Magra o di parte vicina\nsai, dillo a me, che già grande là era.\nFui chiamato Currado Malaspina;\nnon son l’antico, ma di lui discesi;\na’ miei portai l’amor che qui raffina».\n«Oh!», diss’ io lui, «per li vostri paesi\ngià mai non fui; ma dove si dimora\nper tutta Europa ch’ei non sien palesi?\nLa fama che la vostra casa onora,\ngrida i segnori e grida la contrada,\nsì che ne sa chi non vi fu ancora;\ne io vi giuro, s’io di sopra vada,\nche vostra gente onrata non si sfregia\ndel pregio de la borsa e de la spada.\nUso e natura sì la privilegia,\nche, perché il capo reo il mondo torca,\nsola va dritta e ’l mal cammin dispregia».\nEd elli: «Or va; che ’l sol non si ricorca\nsette volte nel letto che ’l Montone\ncon tutti e quattro i piè cuopre e inforca,\nche cotesta cortese oppinïone\nti fia chiavata in mezzo de la testa\ncon maggior chiovi che d’altrui sermone,\nse corso di giudicio non s’arresta».\n</canto>"}
{"text": "<canto>\nLa concubina di Titone antico\ngià s’imbiancava al balco d’orïente,\nfuor de le braccia del suo dolce amico;\ndi gemme la sua fronte era lucente,\nposte in figura del freddo animale\nche con la coda percuote la gente;\ne la notte, de’ passi con che sale,\nfatti avea due nel loco ov’ eravamo,\ne ’l terzo già chinava in giuso l’ale;\nquand’ io, che meco avea di quel d’Adamo,\nvinto dal sonno, in su l’erba inchinai\nlà ’ve già tutti e cinque sedavamo.\nNe l’ora che comincia i tristi lai\nla rondinella presso a la mattina,\nforse a memoria de’ suo’ primi guai,\ne che la mente nostra, peregrina\npiù da la carne e men da’ pensier presa,\na le sue visïon quasi è divina,\nin sogno mi parea veder sospesa\nun’aguglia nel ciel con penne d’oro,\ncon l’ali aperte e a calare intesa;\ned esser mi parea là dove fuoro\nabbandonati i suoi da Ganimede,\nquando fu ratto al sommo consistoro.\nFra me pensava: ‘Forse questa fiede\npur qui per uso, e forse d’altro loco\ndisdegna di portarne suso in piede’.\nPoi mi parea che, poi rotata un poco,\nterribil come folgor discendesse,\ne me rapisse suso infino al foco.\nIvi parea che ella e io ardesse;\ne sì lo ’ncendio imaginato cosse,\nche convenne che ’l sonno si rompesse.\nNon altrimenti Achille si riscosse,\nli occhi svegliati rivolgendo in giro\ne non sappiendo là dove si fosse,\nquando la madre da Chirón a Schiro\ntrafuggò lui dormendo in le sue braccia,\nlà onde poi li Greci il dipartiro;\nche mi scoss’ io, sì come da la faccia\nmi fuggì ’l sonno, e diventa’ ismorto,\ncome fa l’uom che, spaventato, agghiaccia.\nDallato m’era solo il mio conforto,\ne ’l sole er’ alto già più che due ore,\ne ’l viso m’era a la marina torto.\n«Non aver tema», disse il mio segnore;\n«fatti sicur, ché noi semo a buon punto;\nnon stringer, ma rallarga ogne vigore.\nTu se’ omai al purgatorio giunto:\nvedi là il balzo che ’l chiude dintorno;\nvedi l’entrata là ’ve par digiunto.\nDianzi, ne l’alba che procede al giorno,\nquando l’anima tua dentro dormia,\nsovra li fiori ond’ è là giù addorno\nvenne una donna, e disse: “I’ son Lucia;\nlasciatemi pigliar costui che dorme;\nsì l’agevolerò per la sua via”.\nSordel rimase e l’altre genti forme;\nella ti tolse, e come ’l dì fu chiaro,\nsen venne suso; e io per le sue orme.\nQui ti posò, ma pria mi dimostraro\nli occhi suoi belli quella intrata aperta;\npoi ella e ’l sonno ad una se n’andaro».\nA guisa d’uom che ’n dubbio si raccerta\ne che muta in conforto sua paura,\npoi che la verità li è discoperta,\nmi cambia’ io; e come sanza cura\nvide me ’l duca mio, su per lo balzo\nsi mosse, e io di rietro inver’ l’altura.\nLettor, tu vedi ben com’ io innalzo\nla mia matera, e però con più arte\nnon ti maravigliar s’io la rincalzo.\nNoi ci appressammo, ed eravamo in parte\nche là dove pareami prima rotto,\npur come un fesso che muro diparte,\nvidi una porta, e tre gradi di sotto\nper gire ad essa, di color diversi,\ne un portier ch’ancor non facea motto.\nE come l’occhio più e più v’apersi,\nvidil seder sovra ’l grado sovrano,\ntal ne la faccia ch’io non lo soffersi;\ne una spada nuda avëa in mano,\nche reflettëa i raggi sì ver’ noi,\nch’io drizzava spesso il viso in vano.\n«Dite costinci: che volete voi?»,\ncominciò elli a dire, «ov’ è la scorta?\nGuardate che ’l venir sù non vi nòi».\n«Donna del ciel, di queste cose accorta»,\nrispuose ’l mio maestro a lui, «pur dianzi\nne disse: “Andate là: quivi è la porta”».\n«Ed ella i passi vostri in bene avanzi»,\nricominciò il cortese portinaio:\n«Venite dunque a’ nostri gradi innanzi».\nLà ne venimmo; e lo scaglion primaio\nbianco marmo era sì pulito e terso,\nch’io mi specchiai in esso qual io paio.\nEra il secondo tinto più che perso,\nd’una petrina ruvida e arsiccia,\ncrepata per lo lungo e per traverso.\nLo terzo, che di sopra s’ammassiccia,\nporfido mi parea, sì fiammeggiante\ncome sangue che fuor di vena spiccia.\nSovra questo tenëa ambo le piante\nl’angel di Dio sedendo in su la soglia\nche mi sembiava pietra di diamante.\nPer li tre gradi sù di buona voglia\nmi trasse il duca mio, dicendo: «Chiedi\numilemente che ’l serrame scioglia».\nDivoto mi gittai a’ santi piedi;\nmisericordia chiesi e ch’el m’aprisse,\nma tre volte nel petto pria mi diedi.\nSette P ne la fronte mi descrisse\ncol punton de la spada, e «Fa che lavi,\nquando se’ dentro, queste piaghe» disse.\nCenere, o terra che secca si cavi,\nd’un color fora col suo vestimento;\ne di sotto da quel trasse due chiavi.\nL’una era d’oro e l’altra era d’argento;\npria con la bianca e poscia con la gialla\nfece a la porta sì, ch’i’ fu’ contento.\n«Quandunque l’una d’este chiavi falla,\nche non si volga dritta per la toppa»,\ndiss’ elli a noi, «non s’apre questa calla.\nPiù cara è l’una; ma l’altra vuol troppa\nd’arte e d’ingegno avanti che diserri,\nperch’ ella è quella che ’l nodo digroppa.\nDa Pier le tegno; e dissemi ch’i’ erri\nanzi ad aprir ch’a tenerla serrata,\npur che la gente a’ piedi mi s’atterri».\nPoi pinse l’uscio a la porta sacrata,\ndicendo: «Intrate; ma facciovi accorti\nche di fuor torna chi ’n dietro si guata».\nE quando fuor ne’ cardini distorti\nli spigoli di quella regge sacra,\nche di metallo son sonanti e forti,\nnon rugghiò sì né si mostrò sì acra\nTarpëa, come tolto le fu il buono\nMetello, per che poi rimase macra.\nIo mi rivolsi attento al primo tuono,\ne ‘Te Deum laudamus’ mi parea\nudire in voce mista al dolce suono.\nTale imagine a punto mi rendea\nciò ch’io udiva, qual prender si suole\nquando a cantar con organi si stea;\nch’or sì or no s’intendon le parole.\n</canto>"}
{"text": "<canto>\nPoi fummo dentro al soglio de la porta\nche ’l mal amor de l’anime disusa,\nperché fa parer dritta la via torta,\nsonando la senti’ esser richiusa;\ne s’io avesse li occhi vòlti ad essa,\nqual fora stata al fallo degna scusa?\nNoi salavam per una pietra fessa,\nche si moveva e d’una e d’altra parte,\nsì come l’onda che fugge e s’appressa.\n«Qui si conviene usare un poco d’arte»,\ncominciò ’l duca mio, «in accostarsi\nor quinci, or quindi al lato che si parte».\nE questo fece i nostri passi scarsi,\ntanto che pria lo scemo de la luna\nrigiunse al letto suo per ricorcarsi,\nche noi fossimo fuor di quella cruna;\nma quando fummo liberi e aperti\nsù dove il monte in dietro si rauna,\nïo stancato e amendue incerti\ndi nostra via, restammo in su un piano\nsolingo più che strade per diserti.\nDa la sua sponda, ove confina il vano,\nal piè de l’alta ripa che pur sale,\nmisurrebbe in tre volte un corpo umano;\ne quanto l’occhio mio potea trar d’ale,\nor dal sinistro e or dal destro fianco,\nquesta cornice mi parea cotale.\nLà sù non eran mossi i piè nostri anco,\nquand’ io conobbi quella ripa intorno\nche dritto di salita aveva manco,\nesser di marmo candido e addorno\nd’intagli sì, che non pur Policleto,\nma la natura lì avrebbe scorno.\nL’angel che venne in terra col decreto\nde la molt’ anni lagrimata pace,\nch’aperse il ciel del suo lungo divieto,\ndinanzi a noi pareva sì verace\nquivi intagliato in un atto soave,\nche non sembiava imagine che tace.\nGiurato si saria ch’el dicesse ‘Ave!’;\nperché iv’ era imaginata quella\nch’ad aprir l’alto amor volse la chiave;\ne avea in atto impressa esta favella\n‘Ecce ancilla Deï’, propriamente\ncome figura in cera si suggella.\n«Non tener pur ad un loco la mente»,\ndisse ’l dolce maestro, che m’avea\nda quella parte onde ’l cuore ha la gente.\nPer ch’i’ mi mossi col viso, e vedea\ndi retro da Maria, da quella costa\nonde m’era colui che mi movea,\nun’altra storia ne la roccia imposta;\nper ch’io varcai Virgilio, e fe’mi presso,\nacciò che fosse a li occhi miei disposta.\nEra intagliato lì nel marmo stesso\nlo carro e ’ buoi, traendo l’arca santa,\nper che si teme officio non commesso.\nDinanzi parea gente; e tutta quanta,\npartita in sette cori, a’ due mie’ sensi\nfaceva dir l’un ‘No’, l’altro ‘Sì, canta’.\nSimilemente al fummo de li ’ncensi\nche v’era imaginato, li occhi e ’l naso\ne al sì e al no discordi fensi.\nLì precedeva al benedetto vaso,\ntrescando alzato, l’umile salmista,\ne più e men che re era in quel caso.\nDi contra, effigïata ad una vista\nd’un gran palazzo, Micòl ammirava\nsì come donna dispettosa e trista.\nI’ mossi i piè del loco dov’ io stava,\nper avvisar da presso un’altra istoria,\nche di dietro a Micòl mi biancheggiava.\nQuiv’ era storïata l’alta gloria\ndel roman principato, il cui valore\nmosse Gregorio a la sua gran vittoria;\ni’ dico di Traiano imperadore;\ne una vedovella li era al freno,\ndi lagrime atteggiata e di dolore.\nIntorno a lui parea calcato e pieno\ndi cavalieri, e l’aguglie ne l’oro\nsovr’ essi in vista al vento si movieno.\nLa miserella intra tutti costoro\npareva dir: «Segnor, fammi vendetta\ndi mio figliuol ch’è morto, ond’ io m’accoro»;\ned elli a lei rispondere: «Or aspetta\ntanto ch’i’ torni»; e quella: «Segnor mio»,\ncome persona in cui dolor s’affretta,\n«se tu non torni?»; ed ei: «Chi fia dov’ io,\nla ti farà»; ed ella: «L’altrui bene\na te che fia, se ’l tuo metti in oblio?»;\nond’ elli: «Or ti conforta; ch’ei convene\nch’i’ solva il mio dovere anzi ch’i’ mova:\ngiustizia vuole e pietà mi ritene».\nColui che mai non vide cosa nova\nprodusse esto visibile parlare,\nnovello a noi perché qui non si trova.\nMentr’ io mi dilettava di guardare\nl’imagini di tante umilitadi,\ne per lo fabbro loro a veder care,\n«Ecco di qua, ma fanno i passi radi»,\nmormorava il poeta, «molte genti:\nquesti ne ’nvïeranno a li alti gradi».\nLi occhi miei, ch’a mirare eran contenti\nper veder novitadi ond’ e’ son vaghi,\nvolgendosi ver’ lui non furon lenti.\nNon vo’ però, lettor, che tu ti smaghi\ndi buon proponimento per udire\ncome Dio vuol che ’l debito si paghi.\nNon attender la forma del martìre:\npensa la succession; pensa ch’al peggio\noltre la gran sentenza non può ire.\nIo cominciai: «Maestro, quel ch’io veggio\nmuovere a noi, non mi sembian persone,\ne non so che, sì nel veder vaneggio».\nEd elli a me: «La grave condizione\ndi lor tormento a terra li rannicchia,\nsì che ’ miei occhi pria n’ebber tencione.\nMa guarda fiso là, e disviticchia\ncol viso quel che vien sotto a quei sassi:\ngià scorger puoi come ciascun si picchia».\nO superbi cristian, miseri lassi,\nche, de la vista de la mente infermi,\nfidanza avete ne’ retrosi passi,\nnon v’accorgete voi che noi siam vermi\nnati a formar l’angelica farfalla,\nche vola a la giustizia sanza schermi?\nDi che l’animo vostro in alto galla,\npoi siete quasi antomata in difetto,\nsì come vermo in cui formazion falla?\nCome per sostentar solaio o tetto,\nper mensola talvolta una figura\nsi vede giugner le ginocchia al petto,\nla qual fa del non ver vera rancura\nnascere ’n chi la vede; così fatti\nvid’ io color, quando puosi ben cura.\nVero è che più e meno eran contratti\nsecondo ch’avien più e meno a dosso;\ne qual più pazïenza avea ne li atti,\npiangendo parea dicer: ‘Più non posso’.\n</canto>"}
{"text": "<canto>\n«O Padre nostro, che ne’ cieli stai,\nnon circunscritto, ma per più amore\nch’ai primi effetti di là sù tu hai,\nlaudato sia ’l tuo nome e ’l tuo valore\nda ogne creatura, com’ è degno\ndi render grazie al tuo dolce vapore.\nVegna ver’ noi la pace del tuo regno,\nché noi ad essa non potem da noi,\ns’ella non vien, con tutto nostro ingegno.\nCome del suo voler li angeli tuoi\nfan sacrificio a te, cantando osanna,\ncosì facciano li uomini de’ suoi.\nDà oggi a noi la cotidiana manna,\nsanza la qual per questo aspro diserto\na retro va chi più di gir s’affanna.\nE come noi lo mal ch’avem sofferto\nperdoniamo a ciascuno, e tu perdona\nbenigno, e non guardar lo nostro merto.\nNostra virtù che di legger s’adona,\nnon spermentar con l’antico avversaro,\nma libera da lui che sì la sprona.\nQuest’ ultima preghiera, segnor caro,\ngià non si fa per noi, ché non bisogna,\nma per color che dietro a noi restaro».\nCosì a sé e noi buona ramogna\nquell’ ombre orando, andavan sotto ’l pondo,\nsimile a quel che talvolta si sogna,\ndisparmente angosciate tutte a tondo\ne lasse su per la prima cornice,\npurgando la caligine del mondo.\nSe di là sempre ben per noi si dice,\ndi qua che dire e far per lor si puote\nda quei c’hanno al voler buona radice?\nBen si de’ loro atar lavar le note\nche portar quinci, sì che, mondi e lievi,\npossano uscire a le stellate ruote.\n«Deh, se giustizia e pietà vi disgrievi\ntosto, sì che possiate muover l’ala,\nche secondo il disio vostro vi lievi,\nmostrate da qual mano inver’ la scala\nsi va più corto; e se c’è più d’un varco,\nquel ne ’nsegnate che men erto cala;\nché questi che vien meco, per lo ’ncarco\nde la carne d’Adamo onde si veste,\nal montar sù, contra sua voglia, è parco».\nLe lor parole, che rendero a queste\nche dette avea colui cu’ io seguiva,\nnon fur da cui venisser manifeste;\nma fu detto: «A man destra per la riva\ncon noi venite, e troverete il passo\npossibile a salir persona viva.\nE s’io non fossi impedito dal sasso\nche la cervice mia superba doma,\nonde portar convienmi il viso basso,\ncotesti, ch’ancor vive e non si noma,\nguardere’ io, per veder s’i’ ’l conosco,\ne per farlo pietoso a questa soma.\nIo fui latino e nato d’un gran Tosco:\nGuiglielmo Aldobrandesco fu mio padre;\nnon so se ’l nome suo già mai fu vosco.\nL’antico sangue e l’opere leggiadre\nd’i miei maggior mi fer sì arrogante,\nche, non pensando a la comune madre,\nogn’ uomo ebbi in despetto tanto avante,\nch’io ne mori’, come i Sanesi sanno,\ne sallo in Campagnatico ogne fante.\nIo sono Omberto; e non pur a me danno\nsuperbia fa, ché tutti miei consorti\nha ella tratti seco nel malanno.\nE qui convien ch’io questo peso porti\nper lei, tanto che a Dio si sodisfaccia,\npoi ch’io nol fe’ tra ’ vivi, qui tra ’ morti».\nAscoltando chinai in giù la faccia;\ne un di lor, non questi che parlava,\nsi torse sotto il peso che li ’mpaccia,\ne videmi e conobbemi e chiamava,\ntenendo li occhi con fatica fisi\na me che tutto chin con loro andava.\n«Oh!», diss’ io lui, «non se’ tu Oderisi,\nl’onor d’Agobbio e l’onor di quell’ arte\nch’alluminar chiamata è in Parisi?».\n«Frate», diss’ elli, «più ridon le carte\nche pennelleggia Franco Bolognese;\nl’onore è tutto or suo, e mio in parte.\nBen non sare’ io stato sì cortese\nmentre ch’io vissi, per lo gran disio\nde l’eccellenza ove mio core intese.\nDi tal superbia qui si paga il fio;\ne ancor non sarei qui, se non fosse\nche, possendo peccar, mi volsi a Dio.\nOh vana gloria de l’umane posse!\ncom’ poco verde in su la cima dura,\nse non è giunta da l’etati grosse!\nCredette Cimabue ne la pittura\ntener lo campo, e ora ha Giotto il grido,\nsì che la fama di colui è scura.\nCosì ha tolto l’uno a l’altro Guido\nla gloria de la lingua; e forse è nato\nchi l’uno e l’altro caccerà del nido.\nNon è il mondan romore altro ch’un fiato\ndi vento, ch’or vien quinci e or vien quindi,\ne muta nome perché muta lato.\nChe voce avrai tu più, se vecchia scindi\nda te la carne, che se fossi morto\nanzi che tu lasciassi il ‘pappo’ e ’l ‘dindi’,\npria che passin mill’ anni? ch’è più corto\nspazio a l’etterno, ch’un muover di ciglia\nal cerchio che più tardi in cielo è torto.\nColui che del cammin sì poco piglia\ndinanzi a me, Toscana sonò tutta;\ne ora a pena in Siena sen pispiglia,\nond’ era sire quando fu distrutta\nla rabbia fiorentina, che superba\nfu a quel tempo sì com’ ora è putta.\nLa vostra nominanza è color d’erba,\nche viene e va, e quei la discolora\nper cui ella esce de la terra acerba».\nE io a lui: «Tuo vero dir m’incora\nbona umiltà, e gran tumor m’appiani;\nma chi è quei di cui tu parlavi ora?».\n«Quelli è», rispuose, «Provenzan Salvani;\ned è qui perché fu presuntüoso\na recar Siena tutta a le sue mani.\nIto è così e va, sanza riposo,\npoi che morì; cotal moneta rende\na sodisfar chi è di là troppo oso».\nE io: «Se quello spirito ch’attende,\npria che si penta, l’orlo de la vita,\nqua giù dimora e qua sù non ascende,\nse buona orazïon lui non aita,\nprima che passi tempo quanto visse,\ncome fu la venuta lui largita?».\n«Quando vivea più glorïoso», disse,\n«liberamente nel Campo di Siena,\nogne vergogna diposta, s’affisse;\ne lì, per trar l’amico suo di pena,\nch’e’ sostenea ne la prigion di Carlo,\nsi condusse a tremar per ogne vena.\nPiù non dirò, e scuro so che parlo;\nma poco tempo andrà, che ’ tuoi vicini\nfaranno sì che tu potrai chiosarlo.\nQuest’ opera li tolse quei confini».\n</canto>"}
{"text": "<canto>\nDi pari, come buoi che vanno a giogo,\nm’andava io con quell’ anima carca,\nfin che ’l sofferse il dolce pedagogo.\nMa quando disse: «Lascia lui e varca;\nché qui è buono con l’ali e coi remi,\nquantunque può, ciascun pinger sua barca»;\ndritto sì come andar vuolsi rife’mi\ncon la persona, avvegna che i pensieri\nmi rimanessero e chinati e scemi.\nIo m’era mosso, e seguia volontieri\ndel mio maestro i passi, e amendue\ngià mostravam com’ eravam leggeri;\ned el mi disse: «Volgi li occhi in giùe:\nbuon ti sarà, per tranquillar la via,\nveder lo letto de le piante tue».\nCome, perché di lor memoria sia,\nsovra i sepolti le tombe terragne\nportan segnato quel ch’elli eran pria,\nonde lì molte volte si ripiagne\nper la puntura de la rimembranza,\nche solo a’ pïi dà de le calcagne;\nsì vid’ io lì, ma di miglior sembianza\nsecondo l’artificio, figurato\nquanto per via di fuor del monte avanza.\nVedea colui che fu nobil creato\npiù ch’altra creatura, giù dal cielo\nfolgoreggiando scender, da l’un lato.\nVedëa Brïareo fitto dal telo\ncelestïal giacer, da l’altra parte,\ngrave a la terra per lo mortal gelo.\nVedea Timbreo, vedea Pallade e Marte,\narmati ancora, intorno al padre loro,\nmirar le membra d’i Giganti sparte.\nVedea Nembròt a piè del gran lavoro\nquasi smarrito, e riguardar le genti\nche ’n Sennaàr con lui superbi fuoro.\nO Nïobè, con che occhi dolenti\nvedea io te segnata in su la strada,\ntra sette e sette tuoi figliuoli spenti!\nO Saùl, come in su la propria spada\nquivi parevi morto in Gelboè,\nche poi non sentì pioggia né rugiada!\nO folle Aragne, sì vedea io te\ngià mezza ragna, trista in su li stracci\nde l’opera che mal per te si fé.\nO Roboàm, già non par che minacci\nquivi ’l tuo segno; ma pien di spavento\nnel porta un carro, sanza ch’altri il cacci.\nMostrava ancor lo duro pavimento\ncome Almeon a sua madre fé caro\nparer lo sventurato addornamento.\nMostrava come i figli si gittaro\nsovra Sennacherìb dentro dal tempio,\ne come, morto lui, quivi il lasciaro.\nMostrava la ruina e ’l crudo scempio\nche fé Tamiri, quando disse a Ciro:\n«Sangue sitisti, e io di sangue t’empio».\nMostrava come in rotta si fuggiro\nli Assiri, poi che fu morto Oloferne,\ne anche le reliquie del martiro.\nVedeva Troia in cenere e in caverne;\no Ilïón, come te basso e vile\nmostrava il segno che lì si discerne!\nQual di pennel fu maestro o di stile\nche ritraesse l’ombre e ’ tratti ch’ivi\nmirar farieno uno ingegno sottile?\nMorti li morti e i vivi parean vivi:\nnon vide mei di me chi vide il vero,\nquant’ io calcai, fin che chinato givi.\nOr superbite, e via col viso altero,\nfigliuoli d’Eva, e non chinate il volto\nsì che veggiate il vostro mal sentero!\nPiù era già per noi del monte vòlto\ne del cammin del sole assai più speso\nche non stimava l’animo non sciolto,\nquando colui che sempre innanzi atteso\nandava, cominciò: «Drizza la testa;\nnon è più tempo di gir sì sospeso.\nVedi colà un angel che s’appresta\nper venir verso noi; vedi che torna\ndal servigio del dì l’ancella sesta.\nDi reverenza il viso e li atti addorna,\nsì che i diletti lo ’nvïarci in suso;\npensa che questo dì mai non raggiorna!».\nIo era ben del suo ammonir uso\npur di non perder tempo, sì che ’n quella\nmateria non potea parlarmi chiuso.\nA noi venìa la creatura bella,\nbiancovestito e ne la faccia quale\npar tremolando mattutina stella.\nLe braccia aperse, e indi aperse l’ale;\ndisse: «Venite: qui son presso i gradi,\ne agevolemente omai si sale.\nA questo invito vegnon molto radi:\no gente umana, per volar sù nata,\nperché a poco vento così cadi?».\nMenocci ove la roccia era tagliata;\nquivi mi batté l’ali per la fronte;\npoi mi promise sicura l’andata.\nCome a man destra, per salire al monte\ndove siede la chiesa che soggioga\nla ben guidata sopra Rubaconte,\nsi rompe del montar l’ardita foga\nper le scalee che si fero ad etade\nch’era sicuro il quaderno e la doga;\ncosì s’allenta la ripa che cade\nquivi ben ratta da l’altro girone;\nma quinci e quindi l’alta pietra rade.\nNoi volgendo ivi le nostre persone,\n‘Beati pauperes spiritu!’ voci\ncantaron sì, che nol diria sermone.\nAhi quanto son diverse quelle foci\nda l’infernali! ché quivi per canti\ns’entra, e là giù per lamenti feroci.\nGià montavam su per li scaglion santi,\ned esser mi parea troppo più lieve\nche per lo pian non mi parea davanti.\nOnd’ io: «Maestro, dì, qual cosa greve\nlevata s’è da me, che nulla quasi\nper me fatica, andando, si riceve?».\nRispuose: «Quando i P che son rimasi\nancor nel volto tuo presso che stinti,\nsaranno, com’ è l’un, del tutto rasi,\nfier li tuoi piè dal buon voler sì vinti,\nche non pur non fatica sentiranno,\nma fia diletto loro esser sù pinti».\nAllor fec’ io come color che vanno\ncon cosa in capo non da lor saputa,\nse non che ’ cenni altrui sospecciar fanno;\nper che la mano ad accertar s’aiuta,\ne cerca e truova e quello officio adempie\nche non si può fornir per la veduta;\ne con le dita de la destra scempie\ntrovai pur sei le lettere che ’ncise\nquel da le chiavi a me sovra le tempie:\na che guardando, il mio duca sorrise.\n</canto>"}
{"text": "<canto>\nNoi eravamo al sommo de la scala,\ndove secondamente si risega\nlo monte che salendo altrui dismala.\nIvi così una cornice lega\ndintorno il poggio, come la primaia;\nse non che l’arco suo più tosto piega.\nOmbra non lì è né segno che si paia:\nparsi la ripa e parsi la via schietta\ncol livido color de la petraia.\n«Se qui per dimandar gente s’aspetta»,\nragionava il poeta, «io temo forse\nche troppo avrà d’indugio nostra eletta».\nPoi fisamente al sole li occhi porse;\nfece del destro lato a muover centro,\ne la sinistra parte di sé torse.\n«O dolce lume a cui fidanza i’ entro\nper lo novo cammin, tu ne conduci»,\ndicea, «come condur si vuol quinc’ entro.\nTu scaldi il mondo, tu sovr’ esso luci;\ns’altra ragione in contrario non ponta,\nesser dien sempre li tuoi raggi duci».\nQuanto di qua per un migliaio si conta,\ntanto di là eravam noi già iti,\ncon poco tempo, per la voglia pronta;\ne verso noi volar furon sentiti,\nnon però visti, spiriti parlando\na la mensa d’amor cortesi inviti.\nLa prima voce che passò volando\n‘Vinum non habent’ altamente disse,\ne dietro a noi l’andò reïterando.\nE prima che del tutto non si udisse\nper allungarsi, un’altra ‘I’ sono Oreste’\npassò gridando, e anco non s’affisse.\n«Oh!», diss’ io, «padre, che voci son queste?».\nE com’ io domandai, ecco la terza\ndicendo: ‘Amate da cui male aveste’.\nE ’l buon maestro: «Questo cinghio sferza\nla colpa de la invidia, e però sono\ntratte d’amor le corde de la ferza.\nLo fren vuol esser del contrario suono;\ncredo che l’udirai, per mio avviso,\nprima che giunghi al passo del perdono.\nMa ficca li occhi per l’aere ben fiso,\ne vedrai gente innanzi a noi sedersi,\ne ciascun è lungo la grotta assiso».\nAllora più che prima li occhi apersi;\nguarda’mi innanzi, e vidi ombre con manti\nal color de la pietra non diversi.\nE poi che fummo un poco più avanti,\nudia gridar: ‘Maria, òra per noi’:\ngridar ‘Michele’ e ‘Pietro’ e ‘Tutti santi’.\nNon credo che per terra vada ancoi\nomo sì duro, che non fosse punto\nper compassion di quel ch’i’ vidi poi;\nché, quando fui sì presso di lor giunto,\nche li atti loro a me venivan certi,\nper li occhi fui di grave dolor munto.\nDi vil ciliccio mi parean coperti,\ne l’un sofferia l’altro con la spalla,\ne tutti da la ripa eran sofferti.\nCosì li ciechi a cui la roba falla,\nstanno a’ perdoni a chieder lor bisogna,\ne l’uno il capo sopra l’altro avvalla,\nperché ’n altrui pietà tosto si pogna,\nnon pur per lo sonar de le parole,\nma per la vista che non meno agogna.\nE come a li orbi non approda il sole,\ncosì a l’ombre quivi, ond’ io parlo ora,\nluce del ciel di sé largir non vole;\nché a tutti un fil di ferro i cigli fóra\ne cusce sì, come a sparvier selvaggio\nsi fa però che queto non dimora.\nA me pareva, andando, fare oltraggio,\nveggendo altrui, non essendo veduto:\nper ch’io mi volsi al mio consiglio saggio.\nBen sapev’ ei che volea dir lo muto;\ne però non attese mia dimanda,\nma disse: «Parla, e sie breve e arguto».\nVirgilio mi venìa da quella banda\nde la cornice onde cader si puote,\nperché da nulla sponda s’inghirlanda;\nda l’altra parte m’eran le divote\nombre, che per l’orribile costura\npremevan sì, che bagnavan le gote.\nVolsimi a loro e: «O gente sicura»,\nincominciai, «di veder l’alto lume\nche ’l disio vostro solo ha in sua cura,\nse tosto grazia resolva le schiume\ndi vostra coscïenza sì che chiaro\nper essa scenda de la mente il fiume,\nditemi, ché mi fia grazioso e caro,\ns’anima è qui tra voi che sia latina;\ne forse lei sarà buon s’i’ l’apparo».\n«O frate mio, ciascuna è cittadina\nd’una vera città; ma tu vuo’ dire\nche vivesse in Italia peregrina».\nQuesto mi parve per risposta udire\npiù innanzi alquanto che là dov’ io stava,\nond’ io mi feci ancor più là sentire.\nTra l’altre vidi un’ombra ch’aspettava\nin vista; e se volesse alcun dir ‘Come?’,\nlo mento a guisa d’orbo in sù levava.\n«Spirto», diss’ io, «che per salir ti dome,\nse tu se’ quelli che mi rispondesti,\nfammiti conto o per luogo o per nome».\n«Io fui sanese», rispuose, «e con questi\naltri rimendo qui la vita ria,\nlagrimando a colui che sé ne presti.\nSavia non fui, avvegna che Sapìa\nfossi chiamata, e fui de li altrui danni\npiù lieta assai che di ventura mia.\nE perché tu non creda ch’io t’inganni,\nodi s’i’ fui, com’ io ti dico, folle,\ngià discendendo l’arco d’i miei anni.\nEran li cittadin miei presso a Colle\nin campo giunti co’ loro avversari,\ne io pregava Iddio di quel ch’e’ volle.\nRotti fuor quivi e vòlti ne li amari\npassi di fuga; e veggendo la caccia,\nletizia presi a tutte altre dispari,\ntanto ch’io volsi in sù l’ardita faccia,\ngridando a Dio: “Omai più non ti temo!”,\ncome fé ’l merlo per poca bonaccia.\nPace volli con Dio in su lo stremo\nde la mia vita; e ancor non sarebbe\nlo mio dover per penitenza scemo,\nse ciò non fosse, ch’a memoria m’ebbe\nPier Pettinaio in sue sante orazioni,\na cui di me per caritate increbbe.\nMa tu chi se’, che nostre condizioni\nvai dimandando, e porti li occhi sciolti,\nsì com’ io credo, e spirando ragioni?».\n«Li occhi», diss’ io, «mi fieno ancor qui tolti,\nma picciol tempo, ché poca è l’offesa\nfatta per esser con invidia vòlti.\nTroppa è più la paura ond’ è sospesa\nl’anima mia del tormento di sotto,\nche già lo ’ncarco di là giù mi pesa».\nEd ella a me: «Chi t’ha dunque condotto\nqua sù tra noi, se giù ritornar credi?».\nE io: «Costui ch’è meco e non fa motto.\nE vivo sono; e però mi richiedi,\nspirito eletto, se tu vuo’ ch’i’ mova\ndi là per te ancor li mortai piedi».\n«Oh, questa è a udir sì cosa nuova»,\nrispuose, «che gran segno è che Dio t’ami;\nperò col priego tuo talor mi giova.\nE cheggioti, per quel che tu più brami,\nse mai calchi la terra di Toscana,\nche a’ miei propinqui tu ben mi rinfami.\nTu li vedrai tra quella gente vana\nche spera in Talamone, e perderagli\npiù di speranza ch’a trovar la Diana;\nma più vi perderanno li ammiragli».\n</canto>"}
{"text": "<canto>\n«Chi è costui che ’l nostro monte cerchia\nprima che morte li abbia dato il volo,\ne apre li occhi a sua voglia e coverchia?».\n«Non so chi sia, ma so ch’e’ non è solo;\ndomandal tu che più li t’avvicini,\ne dolcemente, sì che parli, acco’lo».\nCosì due spirti, l’uno a l’altro chini,\nragionavan di me ivi a man dritta;\npoi fer li visi, per dirmi, supini;\ne disse l’uno: «O anima che fitta\nnel corpo ancora inver’ lo ciel ten vai,\nper carità ne consola e ne ditta\nonde vieni e chi se’; ché tu ne fai\ntanto maravigliar de la tua grazia,\nquanto vuol cosa che non fu più mai».\nE io: «Per mezza Toscana si spazia\nun fiumicel che nasce in Falterona,\ne cento miglia di corso nol sazia.\nDi sovr’ esso rech’ io questa persona:\ndirvi ch’i’ sia, saria parlare indarno,\nché ’l nome mio ancor molto non suona».\n«Se ben lo ’ntendimento tuo accarno\ncon lo ’ntelletto», allora mi rispuose\nquei che diceva pria, «tu parli d’Arno».\nE l’altro disse lui: «Perché nascose\nquesti il vocabol di quella riviera,\npur com’ om fa de l’orribili cose?».\nE l’ombra che di ciò domandata era,\nsi sdebitò così: «Non so; ma degno\nben è che ’l nome di tal valle pèra;\nché dal principio suo, ov’ è sì pregno\nl’alpestro monte ond’ è tronco Peloro,\nche ’n pochi luoghi passa oltra quel segno,\ninfin là ’ve si rende per ristoro\ndi quel che ’l ciel de la marina asciuga,\nond’ hanno i fiumi ciò che va con loro,\nvertù così per nimica si fuga\nda tutti come biscia, o per sventura\ndel luogo, o per mal uso che li fruga:\nond’ hanno sì mutata lor natura\nli abitator de la misera valle,\nche par che Circe li avesse in pastura.\nTra brutti porci, più degni di galle\nche d’altro cibo fatto in uman uso,\ndirizza prima il suo povero calle.\nBotoli trova poi, venendo giuso,\nringhiosi più che non chiede lor possa,\ne da lor disdegnosa torce il muso.\nVassi caggendo; e quant’ ella più ’ngrossa,\ntanto più trova di can farsi lupi\nla maladetta e sventurata fossa.\nDiscesa poi per più pelaghi cupi,\ntrova le volpi sì piene di froda,\nche non temono ingegno che le occùpi.\nNé lascerò di dir perch’ altri m’oda;\ne buon sarà costui, s’ancor s’ammenta\ndi ciò che vero spirto mi disnoda.\nIo veggio tuo nepote che diventa\ncacciator di quei lupi in su la riva\ndel fiero fiume, e tutti li sgomenta.\nVende la carne loro essendo viva;\nposcia li ancide come antica belva;\nmolti di vita e sé di pregio priva.\nSanguinoso esce de la trista selva;\nlasciala tal, che di qui a mille anni\nne lo stato primaio non si rinselva».\nCom’ a l’annunzio di dogliosi danni\nsi turba il viso di colui ch’ascolta,\nda qual che parte il periglio l’assanni,\ncosì vid’ io l’altr’ anima, che volta\nstava a udir, turbarsi e farsi trista,\npoi ch’ebbe la parola a sé raccolta.\nLo dir de l’una e de l’altra la vista\nmi fer voglioso di saper lor nomi,\ne dimanda ne fei con prieghi mista;\nper che lo spirto che di pria parlòmi\nricominciò: «Tu vuo’ ch’io mi deduca\nnel fare a te ciò che tu far non vuo’mi.\nMa da che Dio in te vuol che traluca\ntanto sua grazia, non ti sarò scarso;\nperò sappi ch’io fui Guido del Duca.\nFu il sangue mio d’invidia sì rïarso,\nche se veduto avesse uom farsi lieto,\nvisto m’avresti di livore sparso.\nDi mia semente cotal paglia mieto;\no gente umana, perché poni ’l core\nlà ’v’ è mestier di consorte divieto?\nQuesti è Rinier; questi è ’l pregio e l’onore\nde la casa da Calboli, ove nullo\nfatto s’è reda poi del suo valore.\nE non pur lo suo sangue è fatto brullo,\ntra ’l Po e ’l monte e la marina e ’l Reno,\ndel ben richesto al vero e al trastullo;\nché dentro a questi termini è ripieno\ndi venenosi sterpi, sì che tardi\nper coltivare omai verrebber meno.\nOv’ è ’l buon Lizio e Arrigo Mainardi?\nPier Traversaro e Guido di Carpigna?\nOh Romagnuoli tornati in bastardi!\nQuando in Bologna un Fabbro si ralligna?\nquando in Faenza un Bernardin di Fosco,\nverga gentil di picciola gramigna?\nNon ti maravigliar s’io piango, Tosco,\nquando rimembro, con Guido da Prata,\nUgolin d’Azzo che vivette nosco,\nFederigo Tignoso e sua brigata,\nla casa Traversara e li Anastagi\n(e l’una gente e l’altra è diretata),\nle donne e ’ cavalier, li affanni e li agi\nche ne ’nvogliava amore e cortesia\nlà dove i cuor son fatti sì malvagi.\nO Bretinoro, ché non fuggi via,\npoi che gita se n’è la tua famiglia\ne molta gente per non esser ria?\nBen fa Bagnacaval, che non rifiglia;\ne mal fa Castrocaro, e peggio Conio,\nche di figliar tai conti più s’impiglia.\nBen faranno i Pagan, da che ’l demonio\nlor sen girà; ma non però che puro\ngià mai rimagna d’essi testimonio.\nO Ugolin de’ Fantolin, sicuro\nè ’l nome tuo, da che più non s’aspetta\nchi far lo possa, tralignando, scuro.\nMa va via, Tosco, omai; ch’or mi diletta\ntroppo di pianger più che di parlare,\nsì m’ha nostra ragion la mente stretta».\nNoi sapavam che quell’ anime care\nci sentivano andar; però, tacendo,\nfacëan noi del cammin confidare.\nPoi fummo fatti soli procedendo,\nfolgore parve quando l’aere fende,\nvoce che giunse di contra dicendo:\n‘Anciderammi qualunque m’apprende’;\ne fuggì come tuon che si dilegua,\nse sùbito la nuvola scoscende.\nCome da lei l’udir nostro ebbe triegua,\ned ecco l’altra con sì gran fracasso,\nche somigliò tonar che tosto segua:\n«Io sono Aglauro che divenni sasso»;\ne allor, per ristrignermi al poeta,\nin destro feci, e non innanzi, il passo.\nGià era l’aura d’ogne parte queta;\ned el mi disse: «Quel fu ’l duro camo\nche dovria l’uom tener dentro a sua meta.\nMa voi prendete l’esca, sì che l’amo\nde l’antico avversaro a sé vi tira;\ne però poco val freno o richiamo.\nChiamavi ’l cielo e ’ntorno vi si gira,\nmostrandovi le sue bellezze etterne,\ne l’occhio vostro pur a terra mira;\nonde vi batte chi tutto discerne».\n</canto>"}
{"text": "<canto>\nQuanto tra l’ultimar de l’ora terza\ne ’l principio del dì par de la spera\nche sempre a guisa di fanciullo scherza,\ntanto pareva già inver’ la sera\nessere al sol del suo corso rimaso;\nvespero là, e qui mezza notte era.\nE i raggi ne ferien per mezzo ’l naso,\nperché per noi girato era sì ’l monte,\nche già dritti andavamo inver’ l’occaso,\nquand’ io senti’ a me gravar la fronte\na lo splendore assai più che di prima,\ne stupor m’eran le cose non conte;\nond’ io levai le mani inver’ la cima\nde le mie ciglia, e fecimi ’l solecchio,\nche del soverchio visibile lima.\nCome quando da l’acqua o da lo specchio\nsalta lo raggio a l’opposita parte,\nsalendo su per lo modo parecchio\na quel che scende, e tanto si diparte\ndal cader de la pietra in igual tratta,\nsì come mostra esperïenza e arte;\ncosì mi parve da luce rifratta\nquivi dinanzi a me esser percosso;\nper che a fuggir la mia vista fu ratta.\n«Che è quel, dolce padre, a che non posso\nschermar lo viso tanto che mi vaglia»,\ndiss’ io, «e pare inver’ noi esser mosso?».\n«Non ti maravigliar s’ancor t’abbaglia\nla famiglia del cielo», a me rispuose:\n«messo è che viene ad invitar ch’om saglia.\nTosto sarà ch’a veder queste cose\nnon ti fia grave, ma fieti diletto\nquanto natura a sentir ti dispuose».\nPoi giunti fummo a l’angel benedetto,\ncon lieta voce disse: «Intrate quinci\nad un scaleo vie men che li altri eretto».\nNoi montavam, già partiti di linci,\ne ‘Beati misericordes!’ fue\ncantato retro, e ‘Godi tu che vinci!’.\nLo mio maestro e io soli amendue\nsuso andavamo; e io pensai, andando,\nprode acquistar ne le parole sue;\ne dirizza’mi a lui sì dimandando:\n«Che volse dir lo spirto di Romagna,\ne ‘divieto’ e ‘consorte’ menzionando?».\nPer ch’elli a me: «Di sua maggior magagna\nconosce il danno; e però non s’ammiri\nse ne riprende perché men si piagna.\nPerché s’appuntano i vostri disiri\ndove per compagnia parte si scema,\ninvidia move il mantaco a’ sospiri.\nMa se l’amor de la spera supprema\ntorcesse in suso il disiderio vostro,\nnon vi sarebbe al petto quella tema;\nché, per quanti si dice più lì ‘nostro’,\ntanto possiede più di ben ciascuno,\ne più di caritate arde in quel chiostro».\n«Io son d’esser contento più digiuno»,\ndiss’ io, «che se mi fosse pria taciuto,\ne più di dubbio ne la mente aduno.\nCom’ esser puote ch’un ben, distributo\nin più posseditor, faccia più ricchi\ndi sé che se da pochi è posseduto?».\nEd elli a me: «Però che tu rificchi\nla mente pur a le cose terrene,\ndi vera luce tenebre dispicchi.\nQuello infinito e ineffabil bene\nche là sù è, così corre ad amore\ncom’ a lucido corpo raggio vene.\nTanto si dà quanto trova d’ardore;\nsì che, quantunque carità si stende,\ncresce sovr’ essa l’etterno valore.\nE quanta gente più là sù s’intende,\npiù v’è da bene amare, e più vi s’ama,\ne come specchio l’uno a l’altro rende.\nE se la mia ragion non ti disfama,\nvedrai Beatrice, ed ella pienamente\nti torrà questa e ciascun’ altra brama.\nProcaccia pur che tosto sieno spente,\ncome son già le due, le cinque piaghe,\nche si richiudon per esser dolente».\nCom’ io voleva dicer ‘Tu m’appaghe’,\nvidimi giunto in su l’altro girone,\nsì che tacer mi fer le luci vaghe.\nIvi mi parve in una visïone\nestatica di sùbito esser tratto,\ne vedere in un tempio più persone;\ne una donna, in su l’entrar, con atto\ndolce di madre dicer: «Figliuol mio,\nperché hai tu così verso noi fatto?\nEcco, dolenti, lo tuo padre e io\nti cercavamo». E come qui si tacque,\nciò che pareva prima, dispario.\nIndi m’apparve un’altra con quell’ acque\ngiù per le gote che ’l dolor distilla\nquando di gran dispetto in altrui nacque,\ne dir: «Se tu se’ sire de la villa\ndel cui nome ne’ dèi fu tanta lite,\ne onde ogne scïenza disfavilla,\nvendica te di quelle braccia ardite\nch’abbracciar nostra figlia, o Pisistràto».\nE ’l segnor mi parea, benigno e mite,\nrisponder lei con viso temperato:\n«Che farem noi a chi mal ne disira,\nse quei che ci ama è per noi condannato?»,\nPoi vidi genti accese in foco d’ira\ncon pietre un giovinetto ancider, forte\ngridando a sé pur: «Martira, martira!».\nE lui vedea chinarsi, per la morte\nche l’aggravava già, inver’ la terra,\nma de li occhi facea sempre al ciel porte,\norando a l’alto Sire, in tanta guerra,\nche perdonasse a’ suoi persecutori,\ncon quello aspetto che pietà diserra.\nQuando l’anima mia tornò di fori\na le cose che son fuor di lei vere,\nio riconobbi i miei non falsi errori.\nLo duca mio, che mi potea vedere\nfar sì com’ om che dal sonno si slega,\ndisse: «Che hai che non ti puoi tenere,\nma se’ venuto più che mezza lega\nvelando li occhi e con le gambe avvolte,\na guisa di cui vino o sonno piega?».\n«O dolce padre mio, se tu m’ascolte,\nio ti dirò», diss’ io, «ciò che m’apparve\nquando le gambe mi furon sì tolte».\nEd ei: «Se tu avessi cento larve\nsovra la faccia, non mi sarian chiuse\nle tue cogitazion, quantunque parve.\nCiò che vedesti fu perché non scuse\nd’aprir lo core a l’acque de la pace\nche da l’etterno fonte son diffuse.\nNon dimandai “Che hai?” per quel che face\nchi guarda pur con l’occhio che non vede,\nquando disanimato il corpo giace;\nma dimandai per darti forza al piede:\ncosì frugar conviensi i pigri, lenti\nad usar lor vigilia quando riede».\nNoi andavam per lo vespero, attenti\noltre quanto potean li occhi allungarsi\ncontra i raggi serotini e lucenti.\nEd ecco a poco a poco un fummo farsi\nverso di noi come la notte oscuro;\nné da quello era loco da cansarsi.\nQuesto ne tolse li occhi e l’aere puro.\n</canto>"}
{"text": "<canto>\nBuio d’inferno e di notte privata\nd’ogne pianeto, sotto pover cielo,\nquant’ esser può di nuvol tenebrata,\nnon fece al viso mio sì grosso velo\ncome quel fummo ch’ivi ci coperse,\nné a sentir di così aspro pelo,\nche l’occhio stare aperto non sofferse;\nonde la scorta mia saputa e fida\nmi s’accostò e l’omero m’offerse.\nSì come cieco va dietro a sua guida\nper non smarrirsi e per non dar di cozzo\nin cosa che ’l molesti, o forse ancida,\nm’andava io per l’aere amaro e sozzo,\nascoltando il mio duca che diceva\npur: «Guarda che da me tu non sia mozzo».\nIo sentia voci, e ciascuna pareva\npregar per pace e per misericordia\nl’Agnel di Dio che le peccata leva.\nPur ‘Agnus Dei’ eran le loro essordia;\nuna parola in tutte era e un modo,\nsì che parea tra esse ogne concordia.\n«Quei sono spirti, maestro, ch’i’ odo?»,\ndiss’ io. Ed elli a me: «Tu vero apprendi,\ne d’iracundia van solvendo il nodo».\n«Or tu chi se’ che ’l nostro fummo fendi,\ne di noi parli pur come se tue\npartissi ancor lo tempo per calendi?».\nCosì per una voce detto fue;\nonde ’l maestro mio disse: «Rispondi,\ne domanda se quinci si va sùe».\nE io: «O creatura che ti mondi\nper tornar bella a colui che ti fece,\nmaraviglia udirai, se mi secondi».\n«Io ti seguiterò quanto mi lece»,\nrispuose; «e se veder fummo non lascia,\nl’udir ci terrà giunti in quella vece».\nAllora incominciai: «Con quella fascia\nche la morte dissolve men vo suso,\ne venni qui per l’infernale ambascia.\nE se Dio m’ha in sua grazia rinchiuso,\ntanto che vuol ch’i’ veggia la sua corte\nper modo tutto fuor del moderno uso,\nnon mi celar chi fosti anzi la morte,\nma dilmi, e dimmi s’i’ vo bene al varco;\ne tue parole fier le nostre scorte».\n«Lombardo fui, e fu’ chiamato Marco;\ndel mondo seppi, e quel valore amai\nal quale ha or ciascun disteso l’arco.\nPer montar sù dirittamente vai».\nCosì rispuose, e soggiunse: «I’ ti prego\nche per me prieghi quando sù sarai».\nE io a lui: «Per fede mi ti lego\ndi far ciò che mi chiedi; ma io scoppio\ndentro ad un dubbio, s’io non me ne spiego.\nPrima era scempio, e ora è fatto doppio\nne la sentenza tua, che mi fa certo\nqui, e altrove, quello ov’ io l’accoppio.\nLo mondo è ben così tutto diserto\nd’ogne virtute, come tu mi sone,\ne di malizia gravido e coverto;\nma priego che m’addite la cagione,\nsì ch’i’ la veggia e ch’i’ la mostri altrui;\nché nel cielo uno, e un qua giù la pone».\nAlto sospir, che duolo strinse in «uhi!»,\nmise fuor prima; e poi cominciò: «Frate,\nlo mondo è cieco, e tu vien ben da lui.\nVoi che vivete ogne cagion recate\npur suso al cielo, pur come se tutto\nmovesse seco di necessitate.\nSe così fosse, in voi fora distrutto\nlibero arbitrio, e non fora giustizia\nper ben letizia, e per male aver lutto.\nLo cielo i vostri movimenti inizia;\nnon dico tutti, ma, posto ch’i’ ’l dica,\nlume v’è dato a bene e a malizia,\ne libero voler; che, se fatica\nne le prime battaglie col ciel dura,\npoi vince tutto, se ben si notrica.\nA maggior forza e a miglior natura\nliberi soggiacete; e quella cria\nla mente in voi, che ’l ciel non ha in sua cura.\nPerò, se ’l mondo presente disvia,\nin voi è la cagione, in voi si cheggia;\ne io te ne sarò or vera spia.\nEsce di mano a lui che la vagheggia\nprima che sia, a guisa di fanciulla\nche piangendo e ridendo pargoleggia,\nl’anima semplicetta che sa nulla,\nsalvo che, mossa da lieto fattore,\nvolontier torna a ciò che la trastulla.\nDi picciol bene in pria sente sapore;\nquivi s’inganna, e dietro ad esso corre,\nse guida o fren non torce suo amore.\nOnde convenne legge per fren porre;\nconvenne rege aver, che discernesse\nde la vera cittade almen la torre.\nLe leggi son, ma chi pon mano ad esse?\nNullo, però che ’l pastor che procede,\nrugumar può, ma non ha l’unghie fesse;\nper che la gente, che sua guida vede\npur a quel ben fedire ond’ ella è ghiotta,\ndi quel si pasce, e più oltre non chiede.\nBen puoi veder che la mala condotta\nè la cagion che ’l mondo ha fatto reo,\ne non natura che ’n voi sia corrotta.\nSoleva Roma, che ’l buon mondo feo,\ndue soli aver, che l’una e l’altra strada\nfacean vedere, e del mondo e di Deo.\nL’un l’altro ha spento; ed è giunta la spada\ncol pasturale, e l’un con l’altro insieme\nper viva forza mal convien che vada;\nperò che, giunti, l’un l’altro non teme:\nse non mi credi, pon mente a la spiga,\nch’ogn’ erba si conosce per lo seme.\nIn sul paese ch’Adice e Po riga,\nsolea valore e cortesia trovarsi,\nprima che Federigo avesse briga;\nor può sicuramente indi passarsi\nper qualunque lasciasse, per vergogna\ndi ragionar coi buoni o d’appressarsi.\nBen v’èn tre vecchi ancora in cui rampogna\nl’antica età la nova, e par lor tardo\nche Dio a miglior vita li ripogna:\nCurrado da Palazzo e ’l buon Gherardo\ne Guido da Castel, che mei si noma,\nfrancescamente, il semplice Lombardo.\nDì oggimai che la Chiesa di Roma,\nper confondere in sé due reggimenti,\ncade nel fango, e sé brutta e la soma».\n«O Marco mio», diss’ io, «bene argomenti;\ne or discerno perché dal retaggio\nli figli di Levì furono essenti.\nMa qual Gherardo è quel che tu per saggio\ndi’ ch’è rimaso de la gente spenta,\nin rimprovèro del secol selvaggio?».\n«O tuo parlar m’inganna, o el mi tenta»,\nrispuose a me; «ché, parlandomi tosco,\npar che del buon Gherardo nulla senta.\nPer altro sopranome io nol conosco,\ns’io nol togliessi da sua figlia Gaia.\nDio sia con voi, ché più non vegno vosco.\nVedi l’albor che per lo fummo raia\ngià biancheggiare, e me convien partirmi\n(l’angelo è ivi) prima ch’io li paia».\nCosì tornò, e più non volle udirmi.\n</canto>"}
{"text": "<canto>\nRicorditi, lettor, se mai ne l’alpe\nti colse nebbia per la qual vedessi\nnon altrimenti che per pelle talpe,\ncome, quando i vapori umidi e spessi\na diradar cominciansi, la spera\ndel sol debilemente entra per essi;\ne fia la tua imagine leggera\nin giugnere a veder com’ io rividi\nlo sole in pria, che già nel corcar era.\nSì, pareggiando i miei co’ passi fidi\ndel mio maestro, usci’ fuor di tal nube\nai raggi morti già ne’ bassi lidi.\nO imaginativa che ne rube\ntalvolta sì di fuor, ch’om non s’accorge\nperché dintorno suonin mille tube,\nchi move te, se ’l senso non ti porge?\nMoveti lume che nel ciel s’informa,\nper sé o per voler che giù lo scorge.\nDe l’empiezza di lei che mutò forma\nne l’uccel ch’a cantar più si diletta,\nne l’imagine mia apparve l’orma;\ne qui fu la mia mente sì ristretta\ndentro da sé, che di fuor non venìa\ncosa che fosse allor da lei ricetta.\nPoi piovve dentro a l’alta fantasia\nun crucifisso, dispettoso e fero\nne la sua vista, e cotal si moria;\nintorno ad esso era il grande Assüero,\nEstèr sua sposa e ’l giusto Mardoceo,\nche fu al dire e al far così intero.\nE come questa imagine rompeo\nsé per sé stessa, a guisa d’una bulla\ncui manca l’acqua sotto qual si feo,\nsurse in mia visïone una fanciulla\npiangendo forte, e dicea: «O regina,\nperché per ira hai voluto esser nulla?\nAncisa t’hai per non perder Lavina;\nor m’hai perduta! Io son essa che lutto,\nmadre, a la tua pria ch’a l’altrui ruina».\nCome si frange il sonno ove di butto\nnova luce percuote il viso chiuso,\nche fratto guizza pria che muoia tutto;\ncosì l’imaginar mio cadde giuso\ntosto che lume il volto mi percosse,\nmaggior assai che quel ch’è in nostro uso.\nI’ mi volgea per veder ov’ io fosse,\nquando una voce disse «Qui si monta»,\nche da ogne altro intento mi rimosse;\ne fece la mia voglia tanto pronta\ndi riguardar chi era che parlava,\nche mai non posa, se non si raffronta.\nMa come al sol che nostra vista grava\ne per soverchio sua figura vela,\ncosì la mia virtù quivi mancava.\n«Questo è divino spirito, che ne la\nvia da ir sù ne drizza sanza prego,\ne col suo lume sé medesmo cela.\nSì fa con noi, come l’uom si fa sego;\nché quale aspetta prego e l’uopo vede,\nmalignamente già si mette al nego.\nOr accordiamo a tanto invito il piede;\nprocacciam di salir pria che s’abbui,\nché poi non si poria, se ’l dì non riede».\nCosì disse il mio duca, e io con lui\nvolgemmo i nostri passi ad una scala;\ne tosto ch’io al primo grado fui,\nsenti’mi presso quasi un muover d’ala\ne ventarmi nel viso e dir: ‘Beati\npacifici, che son sanz’ ira mala!’.\nGià eran sovra noi tanto levati\nli ultimi raggi che la notte segue,\nche le stelle apparivan da più lati.\n‘O virtù mia, perché sì ti dilegue?’,\nfra me stesso dicea, ché mi sentiva\nla possa de le gambe posta in triegue.\nNoi eravam dove più non saliva\nla scala sù, ed eravamo affissi,\npur come nave ch’a la piaggia arriva.\nE io attesi un poco, s’io udissi\nalcuna cosa nel novo girone;\npoi mi volsi al maestro mio, e dissi:\n«Dolce mio padre, dì, quale offensione\nsi purga qui nel giro dove semo?\nSe i piè si stanno, non stea tuo sermone».\nEd elli a me: «L’amor del bene, scemo\ndel suo dover, quiritta si ristora;\nqui si ribatte il mal tardato remo.\nMa perché più aperto intendi ancora,\nvolgi la mente a me, e prenderai\nalcun buon frutto di nostra dimora».\n«Né creator né creatura mai»,\ncominciò el, «figliuol, fu sanza amore,\no naturale o d’animo; e tu ’l sai.\nLo naturale è sempre sanza errore,\nma l’altro puote errar per malo obietto\no per troppo o per poco di vigore.\nMentre ch’elli è nel primo ben diretto,\ne ne’ secondi sé stesso misura,\nesser non può cagion di mal diletto;\nma quando al mal si torce, o con più cura\no con men che non dee corre nel bene,\ncontra ’l fattore adovra sua fattura.\nQuinci comprender puoi ch’esser convene\namor sementa in voi d’ogne virtute\ne d’ogne operazion che merta pene.\nOr, perché mai non può da la salute\namor del suo subietto volger viso,\nda l’odio proprio son le cose tute;\ne perché intender non si può diviso,\ne per sé stante, alcuno esser dal primo,\nda quello odiare ogne effetto è deciso.\nResta, se dividendo bene stimo,\nche ’l mal che s’ama è del prossimo; ed esso\namor nasce in tre modi in vostro limo.\nÈ chi, per esser suo vicin soppresso,\nspera eccellenza, e sol per questo brama\nch’el sia di sua grandezza in basso messo;\nè chi podere, grazia, onore e fama\nteme di perder perch’ altri sormonti,\nonde s’attrista sì che ’l contrario ama;\ned è chi per ingiuria par ch’aonti,\nsì che si fa de la vendetta ghiotto,\ne tal convien che ’l male altrui impronti.\nQuesto triforme amor qua giù di sotto\nsi piange: or vo’ che tu de l’altro intende,\nche corre al ben con ordine corrotto.\nCiascun confusamente un bene apprende\nnel qual si queti l’animo, e disira;\nper che di giugner lui ciascun contende.\nSe lento amore a lui veder vi tira\no a lui acquistar, questa cornice,\ndopo giusto penter, ve ne martira.\nAltro ben è che non fa l’uom felice;\nnon è felicità, non è la buona\nessenza, d’ogne ben frutto e radice.\nL’amor ch’ad esso troppo s’abbandona,\ndi sovr’ a noi si piange per tre cerchi;\nma come tripartito si ragiona,\ntacciolo, acciò che tu per te ne cerchi».\n</canto>"}
{"text": "<canto>\nPosto avea fine al suo ragionamento\nl’alto dottore, e attento guardava\nne la mia vista s’io parea contento;\ne io, cui nova sete ancor frugava,\ndi fuor tacea, e dentro dicea: ‘Forse\nlo troppo dimandar ch’io fo li grava’.\nMa quel padre verace, che s’accorse\ndel timido voler che non s’apriva,\nparlando, di parlare ardir mi porse.\nOnd’ io: «Maestro, il mio veder s’avviva\nsì nel tuo lume, ch’io discerno chiaro\nquanto la tua ragion parta o descriva.\nPerò ti prego, dolce padre caro,\nche mi dimostri amore, a cui reduci\nogne buono operare e ’l suo contraro».\n«Drizza», disse, «ver’ me l’agute luci\nde lo ’ntelletto, e fieti manifesto\nl’error de’ ciechi che si fanno duci.\nL’animo, ch’è creato ad amar presto,\nad ogne cosa è mobile che piace,\ntosto che dal piacere in atto è desto.\nVostra apprensiva da esser verace\ntragge intenzione, e dentro a voi la spiega,\nsì che l’animo ad essa volger face;\ne se, rivolto, inver’ di lei si piega,\nquel piegare è amor, quell’ è natura\nche per piacer di novo in voi si lega.\nPoi, come ’l foco movesi in altura\nper la sua forma ch’è nata a salire\nlà dove più in sua matera dura,\ncosì l’animo preso entra in disire,\nch’è moto spiritale, e mai non posa\nfin che la cosa amata il fa gioire.\nOr ti puote apparer quant’ è nascosa\nla veritate a la gente ch’avvera\nciascun amore in sé laudabil cosa;\nperò che forse appar la sua matera\nsempre esser buona, ma non ciascun segno\nè buono, ancor che buona sia la cera».\n«Le tue parole e ’l mio seguace ingegno»,\nrispuos’ io lui, «m’hanno amor discoverto,\nma ciò m’ha fatto di dubbiar più pregno;\nché, s’amore è di fuori a noi offerto\ne l’anima non va con altro piede,\nse dritta o torta va, non è suo merto».\nEd elli a me: «Quanto ragion qui vede,\ndir ti poss’ io; da indi in là t’aspetta\npur a Beatrice, ch’è opra di fede.\nOgne forma sustanzïal, che setta\nè da matera ed è con lei unita,\nspecifica vertute ha in sé colletta,\nla qual sanza operar non è sentita,\nné si dimostra mai che per effetto,\ncome per verdi fronde in pianta vita.\nPerò, là onde vegna lo ’ntelletto\nde le prime notizie, omo non sape,\ne de’ primi appetibili l’affetto,\nche sono in voi sì come studio in ape\ndi far lo mele; e questa prima voglia\nmerto di lode o di biasmo non cape.\nOr perché a questa ogn’ altra si raccoglia,\ninnata v’è la virtù che consiglia,\ne de l’assenso de’ tener la soglia.\nQuest’ è ’l principio là onde si piglia\nragion di meritare in voi, secondo\nche buoni e rei amori accoglie e viglia.\nColor che ragionando andaro al fondo,\ns’accorser d’esta innata libertate;\nperò moralità lasciaro al mondo.\nOnde, poniam che di necessitate\nsurga ogne amor che dentro a voi s’accende,\ndi ritenerlo è in voi la podestate.\nLa nobile virtù Beatrice intende\nper lo libero arbitrio, e però guarda\nche l’abbi a mente, s’a parlar ten prende».\nLa luna, quasi a mezza notte tarda,\nfacea le stelle a noi parer più rade,\nfatta com’ un secchion che tuttor arda;\ne correa contro ’l ciel per quelle strade\nche ’l sole infiamma allor che quel da Roma\ntra ’ Sardi e ’ Corsi il vede quando cade.\nE quell’ ombra gentil per cui si noma\nPietola più che villa mantoana,\ndel mio carcar diposta avea la soma;\nper ch’io, che la ragione aperta e piana\nsovra le mie quistioni avea ricolta,\nstava com’ om che sonnolento vana.\nMa questa sonnolenza mi fu tolta\nsubitamente da gente che dopo\nle nostre spalle a noi era già volta.\nE quale Ismeno già vide e Asopo\nlungo di sè di notte furia e calca,\npur che i Teban di Bacco avesser uopo,\ncotal per quel giron suo passo falca,\nper quel ch’io vidi di color, venendo,\ncui buon volere e giusto amor cavalca.\nTosto fur sovr’ a noi, perché correndo\nsi movea tutta quella turba magna;\ne due dinanzi gridavan piangendo:\n«Maria corse con fretta a la montagna;\ne Cesare, per soggiogare Ilerda,\npunse Marsilia e poi corse in Ispagna».\n«Ratto, ratto, che ’l tempo non si perda\nper poco amor», gridavan li altri appresso,\n«che studio di ben far grazia rinverda».\n«O gente in cui fervore aguto adesso\nricompie forse negligenza e indugio\nda voi per tepidezza in ben far messo,\nquesti che vive, e certo i’ non vi bugio,\nvuole andar sù, pur che ’l sol ne riluca;\nperò ne dite ond’ è presso il pertugio».\nParole furon queste del mio duca;\ne un di quelli spirti disse: «Vieni\ndi retro a noi, e troverai la buca.\nNoi siam di voglia a muoverci sì pieni,\nche restar non potem; però perdona,\nse villania nostra giustizia tieni.\nIo fui abate in San Zeno a Verona\nsotto lo ’mperio del buon Barbarossa,\ndi cui dolente ancor Milan ragiona.\nE tale ha già l’un piè dentro la fossa,\nche tosto piangerà quel monastero,\ne tristo fia d’avere avuta possa;\nperché suo figlio, mal del corpo intero,\ne de la mente peggio, e che mal nacque,\nha posto in loco di suo pastor vero».\nIo non so se più disse o s’ei si tacque,\ntant’ era già di là da noi trascorso;\nma questo intesi, e ritener mi piacque.\nE quei che m’era ad ogne uopo soccorso\ndisse: «Volgiti qua: vedine due\nvenir dando a l’accidïa di morso».\nDi retro a tutti dicean: «Prima fue\nmorta la gente a cui il mar s’aperse,\nche vedesse Iordan le rede sue.\nE quella che l’affanno non sofferse\nfino a la fine col figlio d’Anchise,\nsé stessa a vita sanza gloria offerse».\nPoi quando fuor da noi tanto divise\nquell’ ombre, che veder più non potiersi,\nnovo pensiero dentro a me si mise,\ndel qual più altri nacquero e diversi;\ne tanto d’uno in altro vaneggiai,\nche li occhi per vaghezza ricopersi,\ne ’l pensamento in sogno trasmutai.\n</canto>"}
{"text": "<canto>\nNe l’ora che non può ’l calor dïurno\nintepidar più ’l freddo de la luna,\nvinto da terra, e talor da Saturno\n—quando i geomanti lor Maggior Fortuna\nveggiono in orïente, innanzi a l’alba,\nsurger per via che poco le sta bruna—,\nmi venne in sogno una femmina balba,\nne li occhi guercia, e sovra i piè distorta,\ncon le man monche, e di colore scialba.\nIo la mirava; e come ’l sol conforta\nle fredde membra che la notte aggrava,\ncosì lo sguardo mio le facea scorta\nla lingua, e poscia tutta la drizzava\nin poco d’ora, e lo smarrito volto,\ncom’ amor vuol, così le colorava.\nPoi ch’ell’ avea ’l parlar così disciolto,\ncominciava a cantar sì, che con pena\nda lei avrei mio intento rivolto.\n«Io son», cantava, «io son dolce serena,\nche ’ marinari in mezzo mar dismago;\ntanto son di piacere a sentir piena!\nIo volsi Ulisse del suo cammin vago\nal canto mio; e qual meco s’ausa,\nrado sen parte; sì tutto l’appago!».\nAncor non era sua bocca richiusa,\nquand’ una donna apparve santa e presta\nlunghesso me per far colei confusa.\n«O Virgilio, Virgilio, chi è questa?»,\nfieramente dicea; ed el venìa\ncon li occhi fitti pur in quella onesta.\nL’altra prendea, e dinanzi l’apria\nfendendo i drappi, e mostravami ’l ventre;\nquel mi svegliò col puzzo che n’uscia.\nIo mossi li occhi, e ’l buon maestro: «Almen tre\nvoci t’ho messe!», dicea, «Surgi e vieni;\ntroviam l’aperta per la qual tu entre».\nSù mi levai, e tutti eran già pieni\nde l’alto dì i giron del sacro monte,\ne andavam col sol novo a le reni.\nSeguendo lui, portava la mia fronte\ncome colui che l’ha di pensier carca,\nche fa di sé un mezzo arco di ponte;\nquand’ io udi’ «Venite; qui si varca»\nparlare in modo soave e benigno,\nqual non si sente in questa mortal marca.\nCon l’ali aperte, che parean di cigno,\nvolseci in sù colui che sì parlonne\ntra due pareti del duro macigno.\nMosse le penne poi e ventilonne,\n‘Qui lugent’ affermando esser beati,\nch’avran di consolar l’anime donne.\n«Che hai che pur inver’ la terra guati?»,\nla guida mia incominciò a dirmi,\npoco amendue da l’angel sormontati.\nE io: «Con tanta sospeccion fa irmi\nnovella visïon ch’a sé mi piega,\nsì ch’io non posso dal pensar partirmi».\n«Vedesti», disse, «quell’antica strega\nche sola sovr’ a noi omai si piagne;\nvedesti come l’uom da lei si slega.\nBastiti, e batti a terra le calcagne;\nli occhi rivolgi al logoro che gira\nlo rege etterno con le rote magne».\nQuale ’l falcon, che prima a’ pié si mira,\nindi si volge al grido e si protende\nper lo disio del pasto che là il tira,\ntal mi fec’ io; e tal, quanto si fende\nla roccia per dar via a chi va suso,\nn’andai infin dove ’l cerchiar si prende.\nCom’ io nel quinto giro fui dischiuso,\nvidi gente per esso che piangea,\ngiacendo a terra tutta volta in giuso.\n‘Adhaesit pavimento anima mea’\nsentia dir lor con sì alti sospiri,\nche la parola a pena s’intendea.\n«O eletti di Dio, li cui soffriri\ne giustizia e speranza fa men duri,\ndrizzate noi verso li alti saliri».\n«Se voi venite dal giacer sicuri,\ne volete trovar la via più tosto,\nle vostre destre sien sempre di fori».\nCosì pregò ’l poeta, e sì risposto\npoco dinanzi a noi ne fu; per ch’io\nnel parlare avvisai l’altro nascosto,\ne volsi li occhi a li occhi al segnor mio:\nond’ elli m’assentì con lieto cenno\nciò che chiedea la vista del disio.\nPoi ch’io potei di me fare a mio senno,\ntrassimi sovra quella creatura\nle cui parole pria notar mi fenno,\ndicendo: «Spirto in cui pianger matura\nquel sanza ’l quale a Dio tornar non pòssi,\nsosta un poco per me tua maggior cura.\nChi fosti e perché vòlti avete i dossi\nal sù, mi dì, e se vuo’ ch’io t’impetri\ncosa di là ond’ io vivendo mossi».\nEd elli a me: «Perché i nostri diretri\nrivolga il cielo a sé, saprai; ma prima\nscias quod ego fui successor Petri.\nIntra Sïestri e Chiaveri s’adima\nuna fiumana bella, e del suo nome\nlo titol del mio sangue fa sua cima.\nUn mese e poco più prova’ io come\npesa il gran manto a chi dal fango il guarda,\nche piuma sembran tutte l’altre some.\nLa mia conversïone, omè!, fu tarda;\nma, come fatto fui roman pastore,\ncosì scopersi la vita bugiarda.\nVidi che lì non s’acquetava il core,\nné più salir potiesi in quella vita;\nper che di questa in me s’accese amore.\nFino a quel punto misera e partita\nda Dio anima fui, del tutto avara;\nor, come vedi, qui ne son punita.\nQuel ch’avarizia fa, qui si dichiara\nin purgazion de l’anime converse;\ne nulla pena il monte ha più amara.\nSì come l’occhio nostro non s’aderse\nin alto, fisso a le cose terrene,\ncosì giustizia qui a terra il merse.\nCome avarizia spense a ciascun bene\nlo nostro amore, onde operar perdési,\ncosì giustizia qui stretti ne tene,\nne’ piedi e ne le man legati e presi;\ne quanto fia piacer del giusto Sire,\ntanto staremo immobili e distesi».\nIo m’era inginocchiato e volea dire;\nma com’ io cominciai ed el s’accorse,\nsolo ascoltando, del mio reverire,\n«Qual cagion», disse, «in giù così ti torse?».\nE io a lui: «Per vostra dignitate\nmia coscïenza dritto mi rimorse».\n«Drizza le gambe, lèvati sù, frate!»,\nrispuose; «non errar: conservo sono\nteco e con li altri ad una podestate.\nSe mai quel santo evangelico suono\nche dice ‘Neque nubent’ intendesti,\nben puoi veder perch’ io così ragiono.\nVattene omai: non vo’ che più t’arresti;\nché la tua stanza mio pianger disagia,\ncol qual maturo ciò che tu dicesti.\nNepote ho io di là c’ha nome Alagia,\nbuona da sé, pur che la nostra casa\nnon faccia lei per essempro malvagia;\ne questa sola di là m’è rimasa».\n</canto>"}
{"text": "<canto>\nContra miglior voler voler mal pugna;\nonde contra ’l piacer mio, per piacerli,\ntrassi de l’acqua non sazia la spugna.\nMossimi; e ’l duca mio si mosse per li\nluoghi spediti pur lungo la roccia,\ncome si va per muro stretto a’ merli;\nché la gente che fonde a goccia a goccia\nper li occhi il mal che tutto ’l mondo occupa,\nda l’altra parte in fuor troppo s’approccia.\nMaladetta sie tu, antica lupa,\nche più che tutte l’altre bestie hai preda\nper la tua fame sanza fine cupa!\nO ciel, nel cui girar par che si creda\nle condizion di qua giù trasmutarsi,\nquando verrà per cui questa disceda?\nNoi andavam con passi lenti e scarsi,\ne io attento a l’ombre, ch’i’ sentia\npietosamente piangere e lagnarsi;\ne per ventura udi’ «Dolce Maria!»\ndinanzi a noi chiamar così nel pianto\ncome fa donna che in parturir sia;\ne seguitar: «Povera fosti tanto,\nquanto veder si può per quello ospizio\ndove sponesti il tuo portato santo».\nSeguentemente intesi: «O buon Fabrizio,\ncon povertà volesti anzi virtute\nche gran ricchezza posseder con vizio».\nQueste parole m’eran sì piaciute,\nch’io mi trassi oltre per aver contezza\ndi quello spirto onde parean venute.\nEsso parlava ancor de la larghezza\nche fece Niccolò a le pulcelle,\nper condurre ad onor lor giovinezza.\n«O anima che tanto ben favelle,\ndimmi chi fosti», dissi, «e perché sola\ntu queste degne lode rinovelle.\nNon fia sanza mercé la tua parola,\ns’io ritorno a compiér lo cammin corto\ndi quella vita ch’al termine vola».\nEd elli: «Io ti dirò, non per conforto\nch’io attenda di là, ma perché tanta\ngrazia in te luce prima che sie morto.\nIo fui radice de la mala pianta\nche la terra cristiana tutta aduggia,\nsì che buon frutto rado se ne schianta.\nMa se Doagio, Lilla, Guanto e Bruggia\npotesser, tosto ne saria vendetta;\ne io la cheggio a lui che tutto giuggia.\nChiamato fui di là Ugo Ciappetta;\ndi me son nati i Filippi e i Luigi\nper cui novellamente è Francia retta.\nFigliuol fu’ io d’un beccaio di Parigi:\nquando li regi antichi venner meno\ntutti, fuor ch’un renduto in panni bigi,\ntrova’mi stretto ne le mani il freno\ndel governo del regno, e tanta possa\ndi nuovo acquisto, e sì d’amici pieno,\nch’a la corona vedova promossa\nla testa di mio figlio fu, dal quale\ncominciar di costor le sacrate ossa.\nMentre che la gran dota provenzale\nal sangue mio non tolse la vergogna,\npoco valea, ma pur non facea male.\nLì cominciò con forza e con menzogna\nla sua rapina; e poscia, per ammenda,\nPontì e Normandia prese e Guascogna.\nCarlo venne in Italia e, per ammenda,\nvittima fé di Curradino; e poi\nripinse al ciel Tommaso, per ammenda.\nTempo vegg’ io, non molto dopo ancoi,\nche tragge un altro Carlo fuor di Francia,\nper far conoscer meglio e sé e ’ suoi.\nSanz’ arme n’esce e solo con la lancia\ncon la qual giostrò Giuda, e quella ponta\nsì, ch’a Fiorenza fa scoppiar la pancia.\nQuindi non terra, ma peccato e onta\nguadagnerà, per sé tanto più grave,\nquanto più lieve simil danno conta.\nL’altro, che già uscì preso di nave,\nveggio vender sua figlia e patteggiarne\ncome fanno i corsar de l’altre schiave.\nO avarizia, che puoi tu più farne,\nposcia c’ha’ il mio sangue a te sì tratto,\nche non si cura de la propria carne?\nPerché men paia il mal futuro e ’l fatto,\nveggio in Alagna intrar lo fiordaliso,\ne nel vicario suo Cristo esser catto.\nVeggiolo un’altra volta esser deriso;\nveggio rinovellar l’aceto e ’l fiele,\ne tra vivi ladroni esser anciso.\nVeggio il novo Pilato sì crudele,\nche ciò nol sazia, ma sanza decreto\nportar nel Tempio le cupide vele.\nO Segnor mio, quando sarò io lieto\na veder la vendetta che, nascosa,\nfa dolce l’ira tua nel tuo secreto?\nCiò ch’io dicea di quell’ unica sposa\nde lo Spirito Santo e che ti fece\nverso me volger per alcuna chiosa,\ntanto è risposto a tutte nostre prece\nquanto ’l dì dura; ma com’ el s’annotta,\ncontrario suon prendemo in quella vece.\nNoi repetiam Pigmalïon allotta,\ncui traditore e ladro e paricida\nfece la voglia sua de l’oro ghiotta;\ne la miseria de l’avaro Mida,\nche seguì a la sua dimanda gorda,\nper la qual sempre convien che si rida.\nDel folle Acàn ciascun poi si ricorda,\ncome furò le spoglie, sì che l’ira\ndi Iosüè qui par ch’ancor lo morda.\nIndi accusiam col marito Saffira;\nlodiam i calci ch’ebbe Elïodoro;\ne in infamia tutto ’l monte gira\nPolinestòr ch’ancise Polidoro;\nultimamente ci si grida: “Crasso,\ndilci, che ’l sai: di che sapore è l’oro?”.\nTalor parla l’uno alto e l’altro basso,\nsecondo l’affezion ch’ad ir ci sprona\nora a maggiore e ora a minor passo:\nperò al ben che ’l dì ci si ragiona,\ndianzi non era io sol; ma qui da presso\nnon alzava la voce altra persona».\nNoi eravam partiti già da esso,\ne brigavam di soverchiar la strada\ntanto quanto al poder n’era permesso,\nquand’ io senti’, come cosa che cada,\ntremar lo monte; onde mi prese un gelo\nqual prender suol colui ch’a morte vada.\nCerto non si scoteo sì forte Delo,\npria che Latona in lei facesse ’l nido\na parturir li due occhi del cielo.\nPoi cominciò da tutte parti un grido\ntal, che ’l maestro inverso me si feo,\ndicendo: «Non dubbiar, mentr’ io ti guido».\n‘Glorïa in excelsis’ tutti ‘Deo’\ndicean, per quel ch’io da’ vicin compresi,\nonde intender lo grido si poteo.\nNo’ istavamo immobili e sospesi\ncome i pastor che prima udir quel canto,\nfin che ’l tremar cessò ed el compiési.\nPoi ripigliammo nostro cammin santo,\nguardando l’ombre che giacean per terra,\ntornate già in su l’usato pianto.\nNulla ignoranza mai con tanta guerra\nmi fé desideroso di sapere,\nse la memoria mia in ciò non erra,\nquanta pareami allor, pensando, avere;\nné per la fretta dimandare er’ oso,\nné per me lì potea cosa vedere:\ncosì m’andava timido e pensoso.\n</canto>"}
{"text": "<canto>\nLa sete natural che mai non sazia\nse non con l’acqua onde la femminetta\nsamaritana domandò la grazia,\nmi travagliava, e pungeami la fretta\nper la ’mpacciata via dietro al mio duca,\ne condoleami a la giusta vendetta.\nEd ecco, sì come ne scrive Luca\nche Cristo apparve a’ due ch’erano in via,\ngià surto fuor de la sepulcral buca,\nci apparve un’ombra, e dietro a noi venìa,\ndal piè guardando la turba che giace;\nné ci addemmo di lei, sì parlò pria,\ndicendo: «O frati miei, Dio vi dea pace».\nNoi ci volgemmo sùbiti, e Virgilio\nrendéli ’l cenno ch’a ciò si conface.\nPoi cominciò: «Nel beato concilio\nti ponga in pace la verace corte\nche me rilega ne l’etterno essilio».\n«Come!», diss’ elli, e parte andavam forte:\n«se voi siete ombre che Dio sù non degni,\nchi v’ha per la sua scala tanto scorte?».\nE ’l dottor mio: «Se tu riguardi a’ segni\nche questi porta e che l’angel profila,\nben vedrai che coi buon convien ch’e’ regni.\nMa perché lei che dì e notte fila\nnon li avea tratta ancora la conocchia\nche Cloto impone a ciascuno e compila,\nl’anima sua, ch’è tua e mia serocchia,\nvenendo sù, non potea venir sola,\nperò ch’al nostro modo non adocchia.\nOnd’ io fui tratto fuor de l’ampia gola\nd’inferno per mostrarli, e mosterrolli\noltre, quanto ’l potrà menar mia scola.\nMa dimmi, se tu sai, perché tai crolli\ndiè dianzi ’l monte, e perché tutto ad una\nparve gridare infino a’ suoi piè molli».\nSì mi diè, dimandando, per la cruna\ndel mio disio, che pur con la speranza\nsi fece la mia sete men digiuna.\nQuei cominciò: «Cosa non è che sanza\nordine senta la religïone\nde la montagna, o che sia fuor d’usanza.\nLibero è qui da ogne alterazione:\ndi quel che ’l ciel da sé in sé riceve\nesser ci puote, e non d’altro, cagione.\nPer che non pioggia, non grando, non neve,\nnon rugiada, non brina più sù cade\nche la scaletta di tre gradi breve;\nnuvole spesse non paion né rade,\nné coruscar, né figlia di Taumante,\nche di là cangia sovente contrade;\nsecco vapor non surge più avante\nch’al sommo d’i tre gradi ch’io parlai,\ndov’ ha ’l vicario di Pietro le piante.\nTrema forse più giù poco o assai;\nma per vento che ’n terra si nasconda,\nnon so come, qua sù non tremò mai.\nTremaci quando alcuna anima monda\nsentesi, sì che surga o che si mova\nper salir sù; e tal grido seconda.\nDe la mondizia sol voler fa prova,\nche, tutto libero a mutar convento,\nl’alma sorprende, e di voler le giova.\nPrima vuol ben, ma non lascia il talento\nche divina giustizia, contra voglia,\ncome fu al peccar, pone al tormento.\nE io, che son giaciuto a questa doglia\ncinquecent’ anni e più, pur mo sentii\nlibera volontà di miglior soglia:\nperò sentisti il tremoto e li pii\nspiriti per lo monte render lode\na quel Segnor, che tosto sù li ’nvii».\nCosì ne disse; e però ch’el si gode\ntanto del ber quant’ è grande la sete,\nnon saprei dir quant’ el mi fece prode.\nE ’l savio duca: «Omai veggio la rete\nche qui vi ’mpiglia e come si scalappia,\nperché ci trema e di che congaudete.\nOra chi fosti, piacciati ch’io sappia,\ne perché tanti secoli giaciuto\nqui se’, ne le parole tue mi cappia».\n«Nel tempo che ’l buon Tito, con l’aiuto\ndel sommo rege, vendicò le fóra\nond’ uscì ’l sangue per Giuda venduto,\ncol nome che più dura e più onora\nera io di là», rispuose quello spirto,\n«famoso assai, ma non con fede ancora.\nTanto fu dolce mio vocale spirto,\nche, tolosano, a sé mi trasse Roma,\ndove mertai le tempie ornar di mirto.\nStazio la gente ancor di là mi noma:\ncantai di Tebe, e poi del grande Achille;\nma caddi in via con la seconda soma.\nAl mio ardor fuor seme le faville,\nche mi scaldar, de la divina fiamma\nonde sono allumati più di mille;\nde l’Eneïda dico, la qual mamma\nfummi, e fummi nutrice, poetando:\nsanz’ essa non fermai peso di dramma.\nE per esser vivuto di là quando\nvisse Virgilio, assentirei un sole\npiù che non deggio al mio uscir di bando».\nVolser Virgilio a me queste parole\ncon viso che, tacendo, disse ‘Taci’;\nma non può tutto la virtù che vuole;\nché riso e pianto son tanto seguaci\na la passion di che ciascun si spicca,\nche men seguon voler ne’ più veraci.\nIo pur sorrisi come l’uom ch’ammicca;\nper che l’ombra si tacque, e riguardommi\nne li occhi ove ’l sembiante più si ficca;\ne «Se tanto labore in bene assommi»,\ndisse, «perché la tua faccia testeso\nun lampeggiar di riso dimostrommi?».\nOr son io d’una parte e d’altra preso:\nl’una mi fa tacer, l’altra scongiura\nch’io dica; ond’ io sospiro, e sono inteso\ndal mio maestro, e «Non aver paura»,\nmi dice, «di parlar; ma parla e digli\nquel ch’e’ dimanda con cotanta cura».\nOnd’ io: «Forse che tu ti maravigli,\nantico spirto, del rider ch’io fei;\nma più d’ammirazion vo’ che ti pigli.\nQuesti che guida in alto li occhi miei,\nè quel Virgilio dal qual tu togliesti\nforte a cantar de li uomini e d’i dèi.\nSe cagion altra al mio rider credesti,\nlasciala per non vera, ed esser credi\nquelle parole che di lui dicesti».\nGià s’inchinava ad abbracciar li piedi\nal mio dottor, ma el li disse: «Frate,\nnon far, ché tu se’ ombra e ombra vedi».\nEd ei surgendo: «Or puoi la quantitate\ncomprender de l’amor ch’a te mi scalda,\nquand’ io dismento nostra vanitate,\ntrattando l’ombre come cosa salda».\n</canto>"}
{"text": "<canto>\nGià era l’angel dietro a noi rimaso,\nl’angel che n’avea vòlti al sesto giro,\navendomi dal viso un colpo raso;\ne quei c’hanno a giustizia lor disiro\ndetto n’avea beati, e le sue voci\ncon ‘sitiunt’, sanz’ altro, ciò forniro.\nE io più lieve che per l’altre foci\nm’andava, sì che sanz’ alcun labore\nseguiva in sù li spiriti veloci;\nquando Virgilio incominciò: «Amore,\nacceso di virtù, sempre altro accese,\npur che la fiamma sua paresse fore;\nonde da l’ora che tra noi discese\nnel limbo de lo ’nferno Giovenale,\nche la tua affezion mi fé palese,\nmia benvoglienza inverso te fu quale\npiù strinse mai di non vista persona,\nsì ch’or mi parran corte queste scale.\nMa dimmi, e come amico mi perdona\nse troppa sicurtà m’allarga il freno,\ne come amico omai meco ragiona:\ncome poté trovar dentro al tuo seno\nloco avarizia, tra cotanto senno\ndi quanto per tua cura fosti pieno?».\nQueste parole Stazio mover fenno\nun poco a riso pria; poscia rispuose:\n«Ogne tuo dir d’amor m’è caro cenno.\nVeramente più volte appaion cose\nche danno a dubitar falsa matera\nper le vere ragion che son nascose.\nLa tua dimanda tuo creder m’avvera\nesser ch’i’ fossi avaro in l’altra vita,\nforse per quella cerchia dov’ io era.\nOr sappi ch’avarizia fu partita\ntroppo da me, e questa dismisura\nmigliaia di lunari hanno punita.\nE se non fosse ch’io drizzai mia cura,\nquand’ io intesi là dove tu chiame,\ncrucciato quasi a l’umana natura:\n‘Per che non reggi tu, o sacra fame\nde l’oro, l’appetito de’ mortali?’,\nvoltando sentirei le giostre grame.\nAllor m’accorsi che troppo aprir l’ali\npotean le mani a spendere, e pente’mi\ncosì di quel come de li altri mali.\nQuanti risurgeran coi crini scemi\nper ignoranza, che di questa pecca\ntoglie ’l penter vivendo e ne li stremi!\nE sappie che la colpa che rimbecca\nper dritta opposizione alcun peccato,\ncon esso insieme qui suo verde secca;\nperò, s’io son tra quella gente stato\nche piange l’avarizia, per purgarmi,\nper lo contrario suo m’è incontrato».\n«Or quando tu cantasti le crude armi\nde la doppia trestizia di Giocasta»,\ndisse ’l cantor de’ buccolici carmi,\n«per quello che Clïò teco lì tasta,\nnon par che ti facesse ancor fedele\nla fede, sanza qual ben far non basta.\nSe così è, qual sole o quai candele\nti stenebraron sì, che tu drizzasti\nposcia di retro al pescator le vele?».\nEd elli a lui: «Tu prima m’invïasti\nverso Parnaso a ber ne le sue grotte,\ne prima appresso Dio m’alluminasti.\nFacesti come quei che va di notte,\nche porta il lume dietro e sé non giova,\nma dopo sé fa le persone dotte,\nquando dicesti: ‘Secol si rinova;\ntorna giustizia e primo tempo umano,\ne progenïe scende da ciel nova’.\nPer te poeta fui, per te cristiano:\nma perché veggi mei ciò ch’io disegno,\na colorare stenderò la mano.\nGià era ’l mondo tutto quanto pregno\nde la vera credenza, seminata\nper li messaggi de l’etterno regno;\ne la parola tua sopra toccata\nsi consonava a’ nuovi predicanti;\nond’ io a visitarli presi usata.\nVennermi poi parendo tanto santi,\nche, quando Domizian li perseguette,\nsanza mio lagrimar non fur lor pianti;\ne mentre che di là per me si stette,\nio li sovvenni, e i lor dritti costumi\nfer dispregiare a me tutte altre sette.\nE pria ch’io conducessi i Greci a’ fiumi\ndi Tebe poetando, ebb’ io battesmo;\nma per paura chiuso cristian fu’mi,\nlungamente mostrando paganesmo;\ne questa tepidezza il quarto cerchio\ncerchiar mi fé più che ’l quarto centesmo.\nTu dunque, che levato hai il coperchio\nche m’ascondeva quanto bene io dico,\nmentre che del salire avem soverchio,\ndimmi dov’ è Terrenzio nostro antico,\nCecilio e Plauto e Varro, se lo sai:\ndimmi se son dannati, e in qual vico».\n«Costoro e Persio e io e altri assai»,\nrispuose il duca mio, «siam con quel Greco\nche le Muse lattar più ch’altri mai,\nnel primo cinghio del carcere cieco;\nspesse fïate ragioniam del monte\nche sempre ha le nutrice nostre seco.\nEuripide v’è nosco e Antifonte,\nSimonide, Agatone e altri piùe\nGreci che già di lauro ornar la fronte.\nQuivi si veggion de le genti tue\nAntigone, Deïfile e Argia,\ne Ismene sì trista come fue.\nVédeisi quella che mostrò Langia;\nèvvi la figlia di Tiresia, e Teti,\ne con le suore sue Deïdamia».\nTacevansi ambedue già li poeti,\ndi novo attenti a riguardar dintorno,\nliberi da saliri e da pareti;\ne già le quattro ancelle eran del giorno\nrimase a dietro, e la quinta era al temo,\ndrizzando pur in sù l’ardente corno,\nquando il mio duca: «Io credo ch’a lo stremo\nle destre spalle volger ne convegna,\ngirando il monte come far solemo».\nCosì l’usanza fu lì nostra insegna,\ne prendemmo la via con men sospetto\nper l’assentir di quell’ anima degna.\nElli givan dinanzi, e io soletto\ndi retro, e ascoltava i lor sermoni,\nch’a poetar mi davano intelletto.\nMa tosto ruppe le dolci ragioni\nun alber che trovammo in mezza strada,\ncon pomi a odorar soavi e buoni;\ne come abete in alto si digrada\ndi ramo in ramo, così quello in giuso,\ncred’ io, perché persona sù non vada.\nDal lato onde ’l cammin nostro era chiuso,\ncadea de l’alta roccia un liquor chiaro\ne si spandeva per le foglie suso.\nLi due poeti a l’alber s’appressaro;\ne una voce per entro le fronde\ngridò: «Di questo cibo avrete caro».\nPoi disse: «Più pensava Maria onde\nfosser le nozze orrevoli e intere,\nch’a la sua bocca, ch’or per voi risponde.\nE le Romane antiche, per lor bere,\ncontente furon d’acqua; e Danïello\ndispregiò cibo e acquistò savere.\nLo secol primo, quant’ oro fu bello,\nfé savorose con fame le ghiande,\ne nettare con sete ogne ruscello.\nMele e locuste furon le vivande\nche nodriro il Batista nel diserto;\nper ch’elli è glorïoso e tanto grande\nquanto per lo Vangelio v’è aperto».\n</canto>"}
{"text": "<canto>\nMentre che li occhi per la fronda verde\nficcava ïo sì come far suole\nchi dietro a li uccellin sua vita perde,\nlo più che padre mi dicea: «Figliuole,\nvienne oramai, ché ’l tempo che n’è imposto\npiù utilmente compartir si vuole».\nIo volsi ’l viso, e ’l passo non men tosto,\nappresso i savi, che parlavan sìe,\nche l’andar mi facean di nullo costo.\nEd ecco piangere e cantar s’udìe\n‘Labïa mëa, Domine’ per modo\ntal, che diletto e doglia parturìe.\n«O dolce padre, che è quel ch’i’ odo?»,\ncomincia’ io; ed elli: «Ombre che vanno\nforse di lor dover solvendo il nodo».\nSì come i peregrin pensosi fanno,\ngiugnendo per cammin gente non nota,\nche si volgono ad essa e non restanno,\ncosì di retro a noi, più tosto mota,\nvenendo e trapassando ci ammirava\nd’anime turba tacita e devota.\nNe li occhi era ciascuna oscura e cava,\npalida ne la faccia, e tanto scema\nche da l’ossa la pelle s’informava.\nNon credo che così a buccia strema\nErisittone fosse fatto secco,\nper digiunar, quando più n’ebbe tema.\nIo dicea fra me stesso pensando: ‘Ecco\nla gente che perdé Ierusalemme,\nquando Maria nel figlio diè di becco!’\nParean l’occhiaie anella sanza gemme:\nchi nel viso de li uomini legge ‘omo’\nben avria quivi conosciuta l’emme.\nChi crederebbe che l’odor d’un pomo\nsì governasse, generando brama,\ne quel d’un’acqua, non sappiendo como?\nGià era in ammirar che sì li affama,\nper la cagione ancor non manifesta\ndi lor magrezza e di lor trista squama,\ned ecco del profondo de la testa\nvolse a me li occhi un’ombra e guardò fiso;\npoi gridò forte: «Qual grazia m’è questa?».\nMai non l’avrei riconosciuto al viso;\nma ne la voce sua mi fu palese\nciò che l’aspetto in sé avea conquiso.\nQuesta favilla tutta mi raccese\nmia conoscenza a la cangiata labbia,\ne ravvisai la faccia di Forese.\n«Deh, non contendere a l’asciutta scabbia\nche mi scolora», pregava, «la pelle,\nné a difetto di carne ch’io abbia;\nma dimmi il ver di te, dì chi son quelle\ndue anime che là ti fanno scorta;\nnon rimaner che tu non mi favelle!».\n«La faccia tua, ch’io lagrimai già morta,\nmi dà di pianger mo non minor doglia»,\nrispuos’ io lui, «veggendola sì torta.\nPerò mi dì, per Dio, che sì vi sfoglia;\nnon mi far dir mentr’ io mi maraviglio,\nché mal può dir chi è pien d’altra voglia».\nEd elli a me: «De l’etterno consiglio\ncade vertù ne l’acqua e ne la pianta\nrimasa dietro ond’ io sì m’assottiglio.\nTutta esta gente che piangendo canta\nper seguitar la gola oltra misura,\nin fame e ’n sete qui si rifà santa.\nDi bere e di mangiar n’accende cura\nl’odor ch’esce del pomo e de lo sprazzo\nche si distende su per sua verdura.\nE non pur una volta, questo spazzo\ngirando, si rinfresca nostra pena:\nio dico pena, e dovria dir sollazzo,\nché quella voglia a li alberi ci mena\nche menò Cristo lieto a dire ‘Elì’,\nquando ne liberò con la sua vena».\nE io a lui: «Forese, da quel dì\nnel qual mutasti mondo a miglior vita,\ncinqu’ anni non son vòlti infino a qui.\nSe prima fu la possa in te finita\ndi peccar più, che sovvenisse l’ora\ndel buon dolor ch’a Dio ne rimarita,\ncome se’ tu qua sù venuto ancora?\nIo ti credea trovar là giù di sotto,\ndove tempo per tempo si ristora».\nOnd’ elli a me: «Sì tosto m’ha condotto\na ber lo dolce assenzo d’i martìri\nla Nella mia con suo pianger dirotto.\nCon suoi prieghi devoti e con sospiri\ntratto m’ha de la costa ove s’aspetta,\ne liberato m’ha de li altri giri.\nTanto è a Dio più cara e più diletta\nla vedovella mia, che molto amai,\nquanto in bene operare è più soletta;\nché la Barbagia di Sardigna assai\nne le femmine sue più è pudica\nche la Barbagia dov’ io la lasciai.\nO dolce frate, che vuo’ tu ch’io dica?\nTempo futuro m’è già nel cospetto,\ncui non sarà quest’ ora molto antica,\nnel qual sarà in pergamo interdetto\na le sfacciate donne fiorentine\nl’andar mostrando con le poppe il petto.\nQuai barbare fuor mai, quai saracine,\ncui bisognasse, per farle ir coperte,\no spiritali o altre discipline?\nMa se le svergognate fosser certe\ndi quel che ’l ciel veloce loro ammanna,\ngià per urlare avrian le bocche aperte;\nché, se l’antiveder qui non m’inganna,\nprima fien triste che le guance impeli\ncolui che mo si consola con nanna.\nDeh, frate, or fa che più non mi ti celi!\nvedi che non pur io, ma questa gente\ntutta rimira là dove ’l sol veli».\nPer ch’io a lui: «Se tu riduci a mente\nqual fosti meco, e qual io teco fui,\nancor fia grave il memorar presente.\nDi quella vita mi volse costui\nche mi va innanzi, l’altr’ ier, quando tonda\nvi si mostrò la suora di colui»,\ne ’l sol mostrai; «costui per la profonda\nnotte menato m’ha d’i veri morti\ncon questa vera carne che ’l seconda.\nIndi m’han tratto sù li suoi conforti,\nsalendo e rigirando la montagna\nche drizza voi che ’l mondo fece torti.\nTanto dice di farmi sua compagna\nche io sarò là dove fia Beatrice;\nquivi convien che sanza lui rimagna.\nVirgilio è questi che così mi dice»,\ne addita’lo; «e quest’ altro è quell’ ombra\nper cuï scosse dianzi ogne pendice\nlo vostro regno, che da sé lo sgombra».\n</canto>"}
{"text": "<canto>\nNé ’l dir l’andar, né l’andar lui più lento\nfacea, ma ragionando andavam forte,\nsì come nave pinta da buon vento;\ne l’ombre, che parean cose rimorte,\nper le fosse de li occhi ammirazione\ntraean di me, di mio vivere accorte.\nE io, continüando al mio sermone,\ndissi: «Ella sen va sù forse più tarda\nche non farebbe, per altrui cagione.\nMa dimmi, se tu sai, dov’ è Piccarda;\ndimmi s’io veggio da notar persona\ntra questa gente che sì mi riguarda».\n«La mia sorella, che tra bella e buona\nnon so qual fosse più, trïunfa lieta\nne l’alto Olimpo già di sua corona».\nSì disse prima; e poi: «Qui non si vieta\ndi nominar ciascun, da ch’è sì munta\nnostra sembianza via per la dïeta.\nQuesti», e mostrò col dito, «è Bonagiunta,\nBonagiunta da Lucca; e quella faccia\ndi là da lui più che l’altre trapunta\nebbe la Santa Chiesa in le sue braccia:\ndal Torso fu, e purga per digiuno\nl’anguille di Bolsena e la vernaccia».\nMolti altri mi nomò ad uno ad uno;\ne del nomar parean tutti contenti,\nsì ch’io però non vidi un atto bruno.\nVidi per fame a vòto usar li denti\nUbaldin da la Pila e Bonifazio\nche pasturò col rocco molte genti.\nVidi messer Marchese, ch’ebbe spazio\ngià di bere a Forlì con men secchezza,\ne sì fu tal, che non si sentì sazio.\nMa come fa chi guarda e poi s’apprezza\npiù d’un che d’altro, fei a quel da Lucca,\nche più parea di me aver contezza.\nEl mormorava; e non so che «Gentucca»\nsentiv’ io là, ov’ el sentia la piaga\nde la giustizia che sì li pilucca.\n«O anima», diss’ io, «che par sì vaga\ndi parlar meco, fa sì ch’io t’intenda,\ne te e me col tuo parlare appaga».\n«Femmina è nata, e non porta ancor benda»,\ncominciò el, «che ti farà piacere\nla mia città, come ch’om la riprenda.\nTu te n’andrai con questo antivedere:\nse nel mio mormorar prendesti errore,\ndichiareranti ancor le cose vere.\nMa dì s’i’ veggio qui colui che fore\ntrasse le nove rime, cominciando\n‘Donne ch’avete intelletto d’amore’».\nE io a lui: «I’ mi son un che, quando\nAmor mi spira, noto, e a quel modo\nch’e’ ditta dentro vo significando».\n«O frate, issa vegg’ io», diss’ elli, «il nodo\nche ’l Notaro e Guittone e me ritenne\ndi qua dal dolce stil novo ch’i’ odo!\nIo veggio ben come le vostre penne\ndi retro al dittator sen vanno strette,\nche de le nostre certo non avvenne;\ne qual più a gradire oltre si mette,\nnon vede più da l’uno a l’altro stilo»;\ne, quasi contentato, si tacette.\nCome li augei che vernan lungo ’l Nilo,\nalcuna volta in aere fanno schiera,\npoi volan più a fretta e vanno in filo,\ncosì tutta la gente che lì era,\nvolgendo ’l viso, raffrettò suo passo,\ne per magrezza e per voler leggera.\nE come l’uom che di trottare è lasso,\nlascia andar li compagni, e sì passeggia\nfin che si sfoghi l’affollar del casso,\nsì lasciò trapassar la santa greggia\nForese, e dietro meco sen veniva,\ndicendo: «Quando fia ch’io ti riveggia?».\n«Non so», rispuos’ io lui, «quant’ io mi viva;\nma già non fïa il tornar mio tantosto,\nch’io non sia col voler prima a la riva;\nperò che ’l loco u’ fui a viver posto,\ndi giorno in giorno più di ben si spolpa,\ne a trista ruina par disposto».\n«Or va», diss’ el; «che quei che più n’ha colpa,\nvegg’ ïo a coda d’una bestia tratto\ninver’ la valle ove mai non si scolpa.\nLa bestia ad ogne passo va più ratto,\ncrescendo sempre, fin ch’ella il percuote,\ne lascia il corpo vilmente disfatto.\nNon hanno molto a volger quelle ruote»,\ne drizzò li occhi al ciel, «che ti fia chiaro\nciò che ’l mio dir più dichiarar non puote.\nTu ti rimani omai; ché ’l tempo è caro\nin questo regno, sì ch’io perdo troppo\nvenendo teco sì a paro a paro».\nQual esce alcuna volta di gualoppo\nlo cavalier di schiera che cavalchi,\ne va per farsi onor del primo intoppo,\ntal si partì da noi con maggior valchi;\ne io rimasi in via con esso i due\nche fuor del mondo sì gran marescalchi.\nE quando innanzi a noi intrato fue,\nche li occhi miei si fero a lui seguaci,\ncome la mente a le parole sue,\nparvermi i rami gravidi e vivaci\nd’un altro pomo, e non molto lontani\nper esser pur allora vòlto in laci.\nVidi gente sott’ esso alzar le mani\ne gridar non so che verso le fronde,\nquasi bramosi fantolini e vani\nche pregano, e ’l pregato non risponde,\nma, per fare esser ben la voglia acuta,\ntien alto lor disio e nol nasconde.\nPoi si partì sì come ricreduta;\ne noi venimmo al grande arbore adesso,\nche tanti prieghi e lagrime rifiuta.\n«Trapassate oltre sanza farvi presso:\nlegno è più sù che fu morso da Eva,\ne questa pianta si levò da esso».\nSì tra le frasche non so chi diceva;\nper che Virgilio e Stazio e io, ristretti,\noltre andavam dal lato che si leva.\n«Ricordivi», dicea, «d’i maladetti\nnei nuvoli formati, che, satolli,\nTesëo combatter co’ doppi petti;\ne de li Ebrei ch’al ber si mostrar molli,\nper che no i volle Gedeon compagni,\nquando inver’ Madïan discese i colli».\nSì accostati a l’un d’i due vivagni\npassammo, udendo colpe de la gola\nseguite già da miseri guadagni.\nPoi, rallargati per la strada sola,\nben mille passi e più ci portar oltre,\ncontemplando ciascun sanza parola.\n«Che andate pensando sì voi sol tre?».\nsùbita voce disse; ond’ io mi scossi\ncome fan bestie spaventate e poltre.\nDrizzai la testa per veder chi fossi;\ne già mai non si videro in fornace\nvetri o metalli sì lucenti e rossi,\ncom’ io vidi un che dicea: «S’a voi piace\nmontare in sù, qui si convien dar volta;\nquinci si va chi vuole andar per pace».\nL’aspetto suo m’avea la vista tolta;\nper ch’io mi volsi dietro a’ miei dottori,\ncom’ om che va secondo ch’elli ascolta.\nE quale, annunziatrice de li albori,\nl’aura di maggio movesi e olezza,\ntutta impregnata da l’erba e da’ fiori;\ntal mi senti’ un vento dar per mezza\nla fronte, e ben senti’ mover la piuma,\nche fé sentir d’ambrosïa l’orezza.\nE senti’ dir: «Beati cui alluma\ntanto di grazia, che l’amor del gusto\nnel petto lor troppo disir non fuma,\nesurïendo sempre quanto è giusto!».\n</canto>"}
{"text": "<canto>\nOra era onde ’l salir non volea storpio;\nché ’l sole avëa il cerchio di merigge\nlasciato al Tauro e la notte a lo Scorpio:\nper che, come fa l’uom che non s’affigge\nma vassi a la via sua, che che li appaia,\nse di bisogno stimolo il trafigge,\ncosì intrammo noi per la callaia,\nuno innanzi altro prendendo la scala\nche per artezza i salitor dispaia.\nE quale il cicognin che leva l’ala\nper voglia di volare, e non s’attenta\nd’abbandonar lo nido, e giù la cala;\ntal era io con voglia accesa e spenta\ndi dimandar, venendo infino a l’atto\nche fa colui ch’a dicer s’argomenta.\nNon lasciò, per l’andar che fosse ratto,\nlo dolce padre mio, ma disse: «Scocca\nl’arco del dir, che ’nfino al ferro hai tratto».\nAllor sicuramente apri’ la bocca\ne cominciai: «Come si può far magro\nlà dove l’uopo di nodrir non tocca?».\n«Se t’ammentassi come Meleagro\nsi consumò al consumar d’un stizzo,\nnon fora», disse, «a te questo sì agro;\ne se pensassi come, al vostro guizzo,\nguizza dentro a lo specchio vostra image,\nciò che par duro ti parrebbe vizzo.\nMa perché dentro a tuo voler t’adage,\necco qui Stazio; e io lui chiamo e prego\nche sia or sanator de le tue piage».\n«Se la veduta etterna li dislego»,\nrispuose Stazio, «là dove tu sie,\ndiscolpi me non potert’ io far nego».\nPoi cominciò: «Se le parole mie,\nfiglio, la mente tua guarda e riceve,\nlume ti fiero al come che tu die.\nSangue perfetto, che poi non si beve\nda l’assetate vene, e si rimane\nquasi alimento che di mensa leve,\nprende nel core a tutte membra umane\nvirtute informativa, come quello\nch’a farsi quelle per le vene vane.\nAncor digesto, scende ov’ è più bello\ntacer che dire; e quindi poscia geme\nsovr’ altrui sangue in natural vasello.\nIvi s’accoglie l’uno e l’altro insieme,\nl’un disposto a patire, e l’altro a fare\nper lo perfetto loco onde si preme;\ne, giunto lui, comincia ad operare\ncoagulando prima, e poi avviva\nciò che per sua matera fé constare.\nAnima fatta la virtute attiva\nqual d’una pianta, in tanto differente,\nche questa è in via e quella è già a riva,\ntanto ovra poi, che già si move e sente,\ncome spungo marino; e indi imprende\nad organar le posse ond’ è semente.\nOr si spiega, figliuolo, or si distende\nla virtù ch’è dal cor del generante,\ndove natura a tutte membra intende.\nMa come d’animal divegna fante,\nnon vedi tu ancor: quest’ è tal punto,\nche più savio di te fé già errante,\nsì che per sua dottrina fé disgiunto\nda l’anima il possibile intelletto,\nperché da lui non vide organo assunto.\nApri a la verità che viene il petto;\ne sappi che, sì tosto come al feto\nl’articular del cerebro è perfetto,\nlo motor primo a lui si volge lieto\nsovra tant’ arte di natura, e spira\nspirito novo, di vertù repleto,\nche ciò che trova attivo quivi, tira\nin sua sustanzia, e fassi un’alma sola,\nche vive e sente e sé in sé rigira.\nE perché meno ammiri la parola,\nguarda il calor del sole che si fa vino,\ngiunto a l’omor che de la vite cola.\nQuando Làchesis non ha più del lino,\nsolvesi da la carne, e in virtute\nne porta seco e l’umano e ’l divino:\nl’altre potenze tutte quante mute;\nmemoria, intelligenza e volontade\nin atto molto più che prima agute.\nSanza restarsi, per sé stessa cade\nmirabilmente a l’una de le rive;\nquivi conosce prima le sue strade.\nTosto che loco lì la circunscrive,\nla virtù formativa raggia intorno\ncosì e quanto ne le membra vive.\nE come l’aere, quand’ è ben pïorno,\nper l’altrui raggio che ’n sé si reflette,\ndi diversi color diventa addorno;\ncosì l’aere vicin quivi si mette\ne in quella forma ch’è in lui suggella\nvirtüalmente l’alma che ristette;\ne simigliante poi a la fiammella\nche segue il foco là ’vunque si muta,\nsegue lo spirto sua forma novella.\nPerò che quindi ha poscia sua paruta,\nè chiamata ombra; e quindi organa poi\nciascun sentire infino a la veduta.\nQuindi parliamo e quindi ridiam noi;\nquindi facciam le lagrime e ’ sospiri\nche per lo monte aver sentiti puoi.\nSecondo che ci affliggono i disiri\ne li altri affetti, l’ombra si figura;\ne quest’ è la cagion di che tu miri».\nE già venuto a l’ultima tortura\ns’era per noi, e vòlto a la man destra,\ned eravamo attenti ad altra cura.\nQuivi la ripa fiamma in fuor balestra,\ne la cornice spira fiato in suso\nche la reflette e via da lei sequestra;\nond’ ir ne convenia dal lato schiuso\nad uno ad uno; e io temëa ’l foco\nquinci, e quindi temeva cader giuso.\nLo duca mio dicea: «Per questo loco\nsi vuol tenere a li occhi stretto il freno,\nperò ch’errar potrebbesi per poco».\n‘Summae Deus clementïae’ nel seno\nal grande ardore allora udi’ cantando,\nche di volger mi fé caler non meno;\ne vidi spirti per la fiamma andando;\nper ch’io guardava a loro e a’ miei passi\ncompartendo la vista a quando a quando.\nAppresso il fine ch’a quell’ inno fassi,\ngridavano alto: ‘Virum non cognosco’;\nindi ricominciavan l’inno bassi.\nFinitolo, anco gridavano: «Al bosco\nsi tenne Diana, ed Elice caccionne\nche di Venere avea sentito il tòsco».\nIndi al cantar tornavano; indi donne\ngridavano e mariti che fuor casti\ncome virtute e matrimonio imponne.\nE questo modo credo che lor basti\nper tutto il tempo che ’l foco li abbruscia:\ncon tal cura conviene e con tai pasti\nche la piaga da sezzo si ricuscia.\n</canto>"}
{"text": "<canto>\nMentre che sì per l’orlo, uno innanzi altro,\nce n’andavamo, e spesso il buon maestro\ndiceami: «Guarda: giovi ch’io ti scaltro»;\nferiami il sole in su l’omero destro,\nche già, raggiando, tutto l’occidente\nmutava in bianco aspetto di cilestro;\ne io facea con l’ombra più rovente\nparer la fiamma; e pur a tanto indizio\nvidi molt’ ombre, andando, poner mente.\nQuesta fu la cagion che diede inizio\nloro a parlar di me; e cominciarsi\na dir: «Colui non par corpo fittizio»;\npoi verso me, quanto potëan farsi,\ncerti si fero, sempre con riguardo\ndi non uscir dove non fosser arsi.\n«O tu che vai, non per esser più tardo,\nma forse reverente, a li altri dopo,\nrispondi a me che ’n sete e ’n foco ardo.\nNé solo a me la tua risposta è uopo;\nché tutti questi n’hanno maggior sete\nche d’acqua fredda Indo o Etïopo.\nDinne com’ è che fai di te parete\nal sol, pur come tu non fossi ancora\ndi morte intrato dentro da la rete».\nSì mi parlava un d’essi; e io mi fora\ngià manifesto, s’io non fossi atteso\nad altra novità ch’apparve allora;\nché per lo mezzo del cammino acceso\nvenne gente col viso incontro a questa,\nla qual mi fece a rimirar sospeso.\nLì veggio d’ogne parte farsi presta\nciascun’ ombra e basciarsi una con una\nsanza restar, contente a brieve festa;\ncosì per entro loro schiera bruna\ns’ammusa l’una con l’altra formica,\nforse a spïar lor via e lor fortuna.\nTosto che parton l’accoglienza amica,\nprima che ’l primo passo lì trascorra,\nsopragridar ciascuna s’affatica:\nla nova gente: «Soddoma e Gomorra»;\ne l’altra: «Ne la vacca entra Pasife,\nperché ’l torello a sua lussuria corra».\nPoi, come grue ch’a le montagne Rife\nvolasser parte, e parte inver’ l’arene,\nqueste del gel, quelle del sole schife,\nl’una gente sen va, l’altra sen vene;\ne tornan, lagrimando, a’ primi canti\ne al gridar che più lor si convene;\ne raccostansi a me, come davanti,\nessi medesmi che m’avean pregato,\nattenti ad ascoltar ne’ lor sembianti.\nIo, che due volte avea visto lor grato,\nincominciai: «O anime sicure\nd’aver, quando che sia, di pace stato,\nnon son rimase acerbe né mature\nle membra mie di là, ma son qui meco\ncol sangue suo e con le sue giunture.\nQuinci sù vo per non esser più cieco;\ndonna è di sopra che m’acquista grazia,\nper che ’l mortal per vostro mondo reco.\nMa se la vostra maggior voglia sazia\ntosto divegna, sì che ’l ciel v’alberghi\nch’è pien d’amore e più ampio si spazia,\nditemi, acciò ch’ancor carte ne verghi,\nchi siete voi, e chi è quella turba\nche se ne va di retro a’ vostri terghi».\nNon altrimenti stupido si turba\nlo montanaro, e rimirando ammuta,\nquando rozzo e salvatico s’inurba,\nche ciascun’ ombra fece in sua paruta;\nma poi che furon di stupore scarche,\nlo qual ne li alti cuor tosto s’attuta,\n«Beato te, che de le nostre marche»,\nricominciò colei che pria m’inchiese,\n«per morir meglio, esperïenza imbarche!\nLa gente che non vien con noi, offese\ndi ciò per che già Cesar, trïunfando,\n“Regina” contra sé chiamar s’intese:\nperò si parton “Soddoma” gridando,\nrimproverando a sé com’ hai udito,\ne aiutan l’arsura vergognando.\nNostro peccato fu ermafrodito;\nma perché non servammo umana legge,\nseguendo come bestie l’appetito,\nin obbrobrio di noi, per noi si legge,\nquando partinci, il nome di colei\nche s’imbestiò ne le ’mbestiate schegge.\nOr sai nostri atti e di che fummo rei:\nse forse a nome vuo’ saper chi semo,\ntempo non è di dire, e non saprei.\nFarotti ben di me volere scemo:\nson Guido Guinizzelli, e già mi purgo\nper ben dolermi prima ch’a lo stremo».\nQuali ne la tristizia di Ligurgo\nsi fer due figli a riveder la madre,\ntal mi fec’ io, ma non a tanto insurgo,\nquand’ io odo nomar sé stesso il padre\nmio e de li altri miei miglior che mai\nrime d’amore usar dolci e leggiadre;\ne sanza udire e dir pensoso andai\nlunga fïata rimirando lui,\nné, per lo foco, in là più m’appressai.\nPoi che di riguardar pasciuto fui,\ntutto m’offersi pronto al suo servigio\ncon l’affermar che fa credere altrui.\nEd elli a me: «Tu lasci tal vestigio,\nper quel ch’i’ odo, in me, e tanto chiaro,\nche Letè nol può tòrre né far bigio.\nMa se le tue parole or ver giuraro,\ndimmi che è cagion per che dimostri\nnel dire e nel guardar d’avermi caro».\nE io a lui: «Li dolci detti vostri,\nche, quanto durerà l’uso moderno,\nfaranno cari ancora i loro incostri».\n«O frate», disse, «questi ch’io ti cerno\ncol dito», e additò un spirto innanzi,\n«fu miglior fabbro del parlar materno.\nVersi d’amore e prose di romanzi\nsoverchiò tutti; e lascia dir li stolti\nche quel di Lemosì credon ch’avanzi.\nA voce più ch’al ver drizzan li volti,\ne così ferman sua oppinïone\nprima ch’arte o ragion per lor s’ascolti.\nCosì fer molti antichi di Guittone,\ndi grido in grido pur lui dando pregio,\nfin che l’ha vinto il ver con più persone.\nOr se tu hai sì ampio privilegio,\nche licito ti sia l’andare al chiostro\nnel quale è Cristo abate del collegio,\nfalli per me un dir d’un paternostro,\nquanto bisogna a noi di questo mondo,\ndove poter peccar non è più nostro».\nPoi, forse per dar luogo altrui secondo\nche presso avea, disparve per lo foco,\ncome per l’acqua il pesce andando al fondo.\nIo mi fei al mostrato innanzi un poco,\ne dissi ch’al suo nome il mio disire\napparecchiava grazïoso loco.\nEl cominciò liberamente a dire:\n«Tan m’abellis vostre cortes deman,\nqu’ieu no me puesc ni voill a vos cobrire.\nIeu sui Arnaut, que plor e vau cantan;\nconsiros vei la passada folor,\ne vei jausen lo joi qu’esper, denan.\nAra vos prec, per aquella valor\nque vos guida al som de l’escalina,\nsovenha vos a temps de ma dolor!».\nPoi s’ascose nel foco che li affina.\n</canto>"}
{"text": "<canto>\nSì come quando i primi raggi vibra\nlà dove il suo fattor lo sangue sparse,\ncadendo Ibero sotto l’alta Libra,\ne l’onde in Gange da nona rïarse,\nsì stava il sole; onde ’l giorno sen giva,\ncome l’angel di Dio lieto ci apparse.\nFuor de la fiamma stava in su la riva,\ne cantava ‘Beati mundo corde!’\nin voce assai più che la nostra viva.\nPoscia «Più non si va, se pria non morde,\nanime sante, il foco: intrate in esso,\ne al cantar di là non siate sorde»,\nci disse come noi li fummo presso;\nper ch’io divenni tal, quando lo ’ntesi,\nqual è colui che ne la fossa è messo.\nIn su le man commesse mi protesi,\nguardando il foco e imaginando forte\numani corpi già veduti accesi.\nVolsersi verso me le buone scorte;\ne Virgilio mi disse: «Figliuol mio,\nqui può esser tormento, ma non morte.\nRicorditi, ricorditi! E se io\nsovresso Gerïon ti guidai salvo,\nche farò ora presso più a Dio?\nCredi per certo che se dentro a l’alvo\ndi questa fiamma stessi ben mille anni,\nnon ti potrebbe far d’un capel calvo.\nE se tu forse credi ch’io t’inganni,\nfatti ver’ lei, e fatti far credenza\ncon le tue mani al lembo d’i tuoi panni.\nPon giù omai, pon giù ogne temenza;\nvolgiti in qua e vieni: entra sicuro!».\nE io pur fermo e contra coscïenza.\nQuando mi vide star pur fermo e duro,\nturbato un poco disse: «Or vedi, figlio:\ntra Bëatrice e te è questo muro».\nCome al nome di Tisbe aperse il ciglio\nPiramo in su la morte, e riguardolla,\nallor che ’l gelso diventò vermiglio;\ncosì, la mia durezza fatta solla,\nmi volsi al savio duca, udendo il nome\nche ne la mente sempre mi rampolla.\nOnd’ ei crollò la fronte e disse: «Come!\nvolenci star di qua?»; indi sorrise\ncome al fanciul si fa ch’è vinto al pome.\nPoi dentro al foco innanzi mi si mise,\npregando Stazio che venisse retro,\nche pria per lunga strada ci divise.\nSì com’ fui dentro, in un bogliente vetro\ngittato mi sarei per rinfrescarmi,\ntant’ era ivi lo ’ncendio sanza metro.\nLo dolce padre mio, per confortarmi,\npur di Beatrice ragionando andava,\ndicendo: «Li occhi suoi già veder parmi».\nGuidavaci una voce che cantava\ndi là; e noi, attenti pur a lei,\nvenimmo fuor là ove si montava.\n‘Venite, benedicti Patris mei’,\nsonò dentro a un lume che lì era,\ntal che mi vinse e guardar nol potei.\n«Lo sol sen va», soggiunse, «e vien la sera;\nnon v’arrestate, ma studiate il passo,\nmentre che l’occidente non si annera».\nDritta salia la via per entro ’l sasso\nverso tal parte ch’io toglieva i raggi\ndinanzi a me del sol ch’era già basso.\nE di pochi scaglion levammo i saggi,\nche ’l sol corcar, per l’ombra che si spense,\nsentimmo dietro e io e li miei saggi.\nE pria che ’n tutte le sue parti immense\nfosse orizzonte fatto d’uno aspetto,\ne notte avesse tutte sue dispense,\nciascun di noi d’un grado fece letto;\nché la natura del monte ci affranse\nla possa del salir più e ’l diletto.\nQuali si stanno ruminando manse\nle capre, state rapide e proterve\nsovra le cime avante che sien pranse,\ntacite a l’ombra, mentre che ’l sol ferve,\nguardate dal pastor, che ’n su la verga\npoggiato s’è e lor di posa serve;\ne quale il mandrïan che fori alberga,\nlungo il pecuglio suo queto pernotta,\nguardando perché fiera non lo sperga;\ntali eravamo tutti e tre allotta,\nio come capra, ed ei come pastori,\nfasciati quinci e quindi d’alta grotta.\nPoco parer potea lì del di fori;\nma, per quel poco, vedea io le stelle\ndi lor solere e più chiare e maggiori.\nSì ruminando e sì mirando in quelle,\nmi prese il sonno; il sonno che sovente,\nanzi che ’l fatto sia, sa le novelle.\nNe l’ora, credo, che de l’orïente\nprima raggiò nel monte Citerea,\nche di foco d’amor par sempre ardente,\ngiovane e bella in sogno mi parea\ndonna vedere andar per una landa\ncogliendo fiori; e cantando dicea:\n«Sappia qualunque il mio nome dimanda\nch’i’ mi son Lia, e vo movendo intorno\nle belle mani a farmi una ghirlanda.\nPer piacermi a lo specchio, qui m’addorno;\nma mia suora Rachel mai non si smaga\ndal suo miraglio, e siede tutto giorno.\nEll’ è d’i suoi belli occhi veder vaga\ncom’ io de l’addornarmi con le mani;\nlei lo vedere, e me l’ovrare appaga».\nE già per li splendori antelucani,\nche tanto a’ pellegrin surgon più grati,\nquanto, tornando, albergan men lontani,\nle tenebre fuggian da tutti lati,\ne ’l sonno mio con esse; ond’ io leva’mi,\nveggendo i gran maestri già levati.\n«Quel dolce pome che per tanti rami\ncercando va la cura de’ mortali,\noggi porrà in pace le tue fami».\nVirgilio inverso me queste cotali\nparole usò; e mai non furo strenne\nche fosser di piacere a queste iguali.\nTanto voler sopra voler mi venne\nde l’esser sù, ch’ad ogne passo poi\nal volo mi sentia crescer le penne.\nCome la scala tutta sotto noi\nfu corsa e fummo in su ’l grado superno,\nin me ficcò Virgilio li occhi suoi,\ne disse: «Il temporal foco e l’etterno\nveduto hai, figlio; e se’ venuto in parte\ndov’ io per me più oltre non discerno.\nTratto t’ho qui con ingegno e con arte;\nlo tuo piacere omai prendi per duce;\nfuor se’ de l’erte vie, fuor se’ de l’arte.\nVedi lo sol che ’n fronte ti riluce;\nvedi l’erbette, i fiori e li arbuscelli\nche qui la terra sol da sé produce.\nMentre che vegnan lieti li occhi belli\nche, lagrimando, a te venir mi fenno,\nseder ti puoi e puoi andar tra elli.\nNon aspettar mio dir più né mio cenno;\nlibero, dritto e sano è tuo arbitrio,\ne fallo fora non fare a suo senno:\nper ch’io te sovra te corono e mitrio».\n</canto>"}
{"text": "<canto>\nVago già di cercar dentro e dintorno\nla divina foresta spessa e viva,\nch’a li occhi temperava il novo giorno,\nsanza più aspettar, lasciai la riva,\nprendendo la campagna lento lento\nsu per lo suol che d’ogne parte auliva.\nUn’aura dolce, sanza mutamento\navere in sé, mi feria per la fronte\nnon di più colpo che soave vento;\nper cui le fronde, tremolando, pronte\ntutte quante piegavano a la parte\nu’ la prim’ ombra gitta il santo monte;\nnon però dal loro esser dritto sparte\ntanto, che li augelletti per le cime\nlasciasser d’operare ogne lor arte;\nma con piena letizia l’ore prime,\ncantando, ricevieno intra le foglie,\nche tenevan bordone a le sue rime,\ntal qual di ramo in ramo si raccoglie\nper la pineta in su ’l lito di Chiassi,\nquand’ Ëolo scilocco fuor discioglie.\nGià m’avean trasportato i lenti passi\ndentro a la selva antica tanto, ch’io\nnon potea rivedere ond’ io mi ’ntrassi;\ned ecco più andar mi tolse un rio,\nche ’nver’ sinistra con sue picciole onde\npiegava l’erba che ’n sua ripa uscìo.\nTutte l’acque che son di qua più monde,\nparrieno avere in sé mistura alcuna\nverso di quella, che nulla nasconde,\navvegna che si mova bruna bruna\nsotto l’ombra perpetüa, che mai\nraggiar non lascia sole ivi né luna.\nCoi piè ristetti e con li occhi passai\ndi là dal fiumicello, per mirare\nla gran varïazion d’i freschi mai;\ne là m’apparve, sì com’ elli appare\nsubitamente cosa che disvia\nper maraviglia tutto altro pensare,\nuna donna soletta che si gia\ne cantando e scegliendo fior da fiore\nond’ era pinta tutta la sua via.\n«Deh, bella donna, che a’ raggi d’amore\nti scaldi, s’i’ vo’ credere a’ sembianti\nche soglion esser testimon del core,\nvegnati in voglia di trarreti avanti»,\ndiss’ io a lei, «verso questa rivera,\ntanto ch’io possa intender che tu canti.\nTu mi fai rimembrar dove e qual era\nProserpina nel tempo che perdette\nla madre lei, ed ella primavera».\nCome si volge, con le piante strette\na terra e intra sé, donna che balli,\ne piede innanzi piede a pena mette,\nvolsesi in su i vermigli e in su i gialli\nfioretti verso me, non altrimenti\nche vergine che li occhi onesti avvalli;\ne fece i prieghi miei esser contenti,\nsì appressando sé, che ’l dolce suono\nveniva a me co’ suoi intendimenti.\nTosto che fu là dove l’erbe sono\nbagnate già da l’onde del bel fiume,\ndi levar li occhi suoi mi fece dono.\nNon credo che splendesse tanto lume\nsotto le ciglia a Venere, trafitta\ndal figlio fuor di tutto suo costume.\nElla ridea da l’altra riva dritta,\ntrattando più color con le sue mani,\nche l’alta terra sanza seme gitta.\nTre passi ci facea il fiume lontani;\nma Elesponto, là ’ve passò Serse,\nancora freno a tutti orgogli umani,\npiù odio da Leandro non sofferse\nper mareggiare intra Sesto e Abido,\nche quel da me perch’ allor non s’aperse.\n«Voi siete nuovi, e forse perch’ io rido»,\ncominciò ella, «in questo luogo eletto\na l’umana natura per suo nido,\nmaravigliando tienvi alcun sospetto;\nma luce rende il salmo Delectasti,\nche puote disnebbiar vostro intelletto.\nE tu che se’ dinanzi e mi pregasti,\ndì s’altro vuoli udir; ch’i’ venni presta\nad ogne tua question tanto che basti».\n«L’acqua», diss’ io, «e ’l suon de la foresta\nimpugnan dentro a me novella fede\ndi cosa ch’io udi’ contraria a questa».\nOnd’ ella: «Io dicerò come procede\nper sua cagion ciò ch’ammirar ti face,\ne purgherò la nebbia che ti fiede.\nLo sommo Ben, che solo esso a sé piace,\nfé l’uom buono e a bene, e questo loco\ndiede per arr’ a lui d’etterna pace.\nPer sua difalta qui dimorò poco;\nper sua difalta in pianto e in affanno\ncambiò onesto riso e dolce gioco.\nPerché ’l turbar che sotto da sé fanno\nl’essalazion de l’acqua e de la terra,\nche quanto posson dietro al calor vanno,\na l’uomo non facesse alcuna guerra,\nquesto monte salìo verso ’l ciel tanto,\ne libero n’è d’indi ove si serra.\nOr perché in circuito tutto quanto\nl’aere si volge con la prima volta,\nse non li è rotto il cerchio d’alcun canto,\nin questa altezza ch’è tutta disciolta\nne l’aere vivo, tal moto percuote,\ne fa sonar la selva perch’ è folta;\ne la percossa pianta tanto puote,\nche de la sua virtute l’aura impregna\ne quella poi, girando, intorno scuote;\ne l’altra terra, secondo ch’è degna\nper sé e per suo ciel, concepe e figlia\ndi diverse virtù diverse legna.\nNon parrebbe di là poi maraviglia,\nudito questo, quando alcuna pianta\nsanza seme palese vi s’appiglia.\nE saper dei che la campagna santa\ndove tu se’, d’ogne semenza è piena,\ne frutto ha in sé che di là non si schianta.\nL’acqua che vedi non surge di vena\nche ristori vapor che gel converta,\ncome fiume ch’acquista e perde lena;\nma esce di fontana salda e certa,\nche tanto dal voler di Dio riprende,\nquant’ ella versa da due parti aperta.\nDa questa parte con virtù discende\nche toglie altrui memoria del peccato;\nda l’altra d’ogne ben fatto la rende.\nQuinci Letè; così da l’altro lato\nEünoè si chiama, e non adopra\nse quinci e quindi pria non è gustato:\na tutti altri sapori esto è di sopra.\nE avvegna ch’assai possa esser sazia\nla sete tua perch’ io più non ti scuopra,\ndarotti un corollario ancor per grazia;\nné credo che ’l mio dir ti sia men caro,\nse oltre promession teco si spazia.\nQuelli ch’anticamente poetaro\nl’età de l’oro e suo stato felice,\nforse in Parnaso esto loco sognaro.\nQui fu innocente l’umana radice;\nqui primavera sempre e ogne frutto;\nnettare è questo di che ciascun dice».\nIo mi rivolsi ’n dietro allora tutto\na’ miei poeti, e vidi che con riso\nudito avëan l’ultimo costrutto;\npoi a la bella donna torna’ il viso.\n</canto>"}
{"text": "<canto>\nCantando come donna innamorata,\ncontinüò col fin di sue parole:\n‘Beati quorum tecta sunt peccata!’.\nE come ninfe che si givan sole\nper le salvatiche ombre, disïando\nqual di veder, qual di fuggir lo sole,\nallor si mosse contra ’l fiume, andando\nsu per la riva; e io pari di lei,\npicciol passo con picciol seguitando.\nNon eran cento tra ’ suoi passi e ’ miei,\nquando le ripe igualmente dier volta,\nper modo ch’a levante mi rendei.\nNé ancor fu così nostra via molta,\nquando la donna tutta a me si torse,\ndicendo: «Frate mio, guarda e ascolta».\nEd ecco un lustro sùbito trascorse\nda tutte parti per la gran foresta,\ntal che di balenar mi mise in forse.\nMa perché ’l balenar, come vien, resta,\ne quel, durando, più e più splendeva,\nnel mio pensier dicea: ‘Che cosa è questa?’.\nE una melodia dolce correva\nper l’aere luminoso; onde buon zelo\nmi fé riprender l’ardimento d’Eva,\nche là dove ubidia la terra e ’l cielo,\nfemmina, sola e pur testé formata,\nnon sofferse di star sotto alcun velo;\nsotto ’l qual se divota fosse stata,\navrei quelle ineffabili delizie\nsentite prima e più lunga fïata.\nMentr’ io m’andava tra tante primizie\nde l’etterno piacer tutto sospeso,\ne disïoso ancora a più letizie,\ndinanzi a noi, tal quale un foco acceso,\nci si fé l’aere sotto i verdi rami;\ne ’l dolce suon per canti era già inteso.\nO sacrosante Vergini, se fami,\nfreddi o vigilie mai per voi soffersi,\ncagion mi sprona ch’io mercé vi chiami.\nOr convien che Elicona per me versi,\ne Uranìe m’aiuti col suo coro\nforti cose a pensar mettere in versi.\nPoco più oltre, sette alberi d’oro\nfalsava nel parere il lungo tratto\ndel mezzo ch’era ancor tra noi e loro;\nma quand’ i’ fui sì presso di lor fatto,\nche l’obietto comun, che ’l senso inganna,\nnon perdea per distanza alcun suo atto,\nla virtù ch’a ragion discorso ammanna,\nsì com’ elli eran candelabri apprese,\ne ne le voci del cantare ‘Osanna’.\nDi sopra fiammeggiava il bello arnese\npiù chiaro assai che luna per sereno\ndi mezza notte nel suo mezzo mese.\nIo mi rivolsi d’ammirazion pieno\nal buon Virgilio, ed esso mi rispuose\ncon vista carca di stupor non meno.\nIndi rendei l’aspetto a l’alte cose\nche si movieno incontr’ a noi sì tardi,\nche foran vinte da novelle spose.\nLa donna mi sgridò: «Perché pur ardi\nsì ne l’affetto de le vive luci,\ne ciò che vien di retro a lor non guardi?».\nGenti vid’ io allor, come a lor duci,\nvenire appresso, vestite di bianco;\ne tal candor di qua già mai non fuci.\nL’acqua imprendëa dal sinistro fianco,\ne rendea me la mia sinistra costa,\ns’io riguardava in lei, come specchio anco.\nQuand’ io da la mia riva ebbi tal posta,\nche solo il fiume mi facea distante,\nper veder meglio ai passi diedi sosta,\ne vidi le fiammelle andar davante,\nlasciando dietro a sé l’aere dipinto,\ne di tratti pennelli avean sembiante;\nsì che lì sopra rimanea distinto\ndi sette liste, tutte in quei colori\nonde fa l’arco il Sole e Delia il cinto.\nQuesti ostendali in dietro eran maggiori\nche la mia vista; e, quanto a mio avviso,\ndiece passi distavan quei di fori.\nSotto così bel ciel com’ io diviso,\nventiquattro seniori, a due a due,\ncoronati venien di fiordaliso.\nTutti cantavan: «Benedicta tue\nne le figlie d’Adamo, e benedette\nsieno in etterno le bellezze tue!».\nPoscia che i fiori e l’altre fresche erbette\na rimpetto di me da l’altra sponda\nlibere fuor da quelle genti elette,\nsì come luce luce in ciel seconda,\nvennero appresso lor quattro animali,\ncoronati ciascun di verde fronda.\nOgnuno era pennuto di sei ali;\nle penne piene d’occhi; e li occhi d’Argo,\nse fosser vivi, sarebber cotali.\nA descriver lor forme più non spargo\nrime, lettor; ch’altra spesa mi strigne,\ntanto ch’a questa non posso esser largo;\nma leggi Ezechïel, che li dipigne\ncome li vide da la fredda parte\nvenir con vento e con nube e con igne;\ne quali i troverai ne le sue carte,\ntali eran quivi, salvo ch’a le penne\nGiovanni è meco e da lui si diparte.\nLo spazio dentro a lor quattro contenne\nun carro, in su due rote, trïunfale,\nch’al collo d’un grifon tirato venne.\nEsso tendeva in sù l’una e l’altra ale\ntra la mezzana e le tre e tre liste,\nsì ch’a nulla, fendendo, facea male.\nTanto salivan che non eran viste;\nle membra d’oro avea quant’ era uccello,\ne bianche l’altre, di vermiglio miste.\nNon che Roma di carro così bello\nrallegrasse Affricano, o vero Augusto,\nma quel del Sol saria pover con ello;\nquel del Sol che, svïando, fu combusto\nper l’orazion de la Terra devota,\nquando fu Giove arcanamente giusto.\nTre donne in giro da la destra rota\nvenian danzando; l’una tanto rossa\nch’a pena fora dentro al foco nota;\nl’altr’ era come se le carni e l’ossa\nfossero state di smeraldo fatte;\nla terza parea neve testé mossa;\ne or parëan da la bianca tratte,\nor da la rossa; e dal canto di questa\nl’altre toglien l’andare e tarde e ratte.\nDa la sinistra quattro facean festa,\nin porpore vestite, dietro al modo\nd’una di lor ch’avea tre occhi in testa.\nAppresso tutto il pertrattato nodo\nvidi due vecchi in abito dispari,\nma pari in atto e onesto e sodo.\nL’un si mostrava alcun de’ famigliari\ndi quel sommo Ipocràte che natura\na li animali fé ch’ell’ ha più cari;\nmostrava l’altro la contraria cura\ncon una spada lucida e aguta,\ntal che di qua dal rio mi fé paura.\nPoi vidi quattro in umile paruta;\ne di retro da tutti un vecchio solo\nvenir, dormendo, con la faccia arguta.\nE questi sette col primaio stuolo\nerano abitüati, ma di gigli\ndintorno al capo non facëan brolo,\nanzi di rose e d’altri fior vermigli;\ngiurato avria poco lontano aspetto\nche tutti ardesser di sopra da’ cigli.\nE quando il carro a me fu a rimpetto,\nun tuon s’udì, e quelle genti degne\nparvero aver l’andar più interdetto,\nfermandosi ivi con le prime insegne.\n</canto>"}
{"text": "<canto>\nQuando il settentrïon del primo cielo,\nche né occaso mai seppe né orto\nné d’altra nebbia che di colpa velo,\ne che faceva lì ciascun accorto\ndi suo dover, come ’l più basso face\nqual temon gira per venire a porto,\nfermo s’affisse: la gente verace,\nvenuta prima tra ’l grifone ed esso,\nal carro volse sé come a sua pace;\ne un di loro, quasi da ciel messo,\n‘Veni, sponsa, de Libano’ cantando\ngridò tre volte, e tutti li altri appresso.\nQuali i beati al novissimo bando\nsurgeran presti ognun di sua caverna,\nla revestita voce alleluiando,\ncotali in su la divina basterna\nsi levar cento, ad vocem tanti senis,\nministri e messaggier di vita etterna.\nTutti dicean: ‘Benedictus qui venis!’,\ne fior gittando e di sopra e dintorno,\n‘Manibus, oh, date lilïa plenis!’.\nIo vidi già nel cominciar del giorno\nla parte orïental tutta rosata,\ne l’altro ciel di bel sereno addorno;\ne la faccia del sol nascere ombrata,\nsì che per temperanza di vapori\nl’occhio la sostenea lunga fïata:\ncosì dentro una nuvola di fiori\nche da le mani angeliche saliva\ne ricadeva in giù dentro e di fori,\nsovra candido vel cinta d’uliva\ndonna m’apparve, sotto verde manto\nvestita di color di fiamma viva.\nE lo spirito mio, che già cotanto\ntempo era stato ch’a la sua presenza\nnon era di stupor, tremando, affranto,\nsanza de li occhi aver più conoscenza,\nper occulta virtù che da lei mosse,\nd’antico amor sentì la gran potenza.\nTosto che ne la vista mi percosse\nl’alta virtù che già m’avea trafitto\nprima ch’io fuor di püerizia fosse,\nvolsimi a la sinistra col respitto\ncol quale il fantolin corre a la mamma\nquando ha paura o quando elli è afflitto,\nper dicere a Virgilio: ‘Men che dramma\ndi sangue m’è rimaso che non tremi:\nconosco i segni de l’antica fiamma’.\nMa Virgilio n’avea lasciati scemi\ndi sé, Virgilio dolcissimo patre,\nVirgilio a cui per mia salute die’mi;\nné quantunque perdeo l’antica matre,\nvalse a le guance nette di rugiada,\nche, lagrimando, non tornasser atre.\n«Dante, perché Virgilio se ne vada,\nnon pianger anco, non piangere ancora;\nché pianger ti conven per altra spada».\nQuasi ammiraglio che in poppa e in prora\nviene a veder la gente che ministra\nper li altri legni, e a ben far l’incora;\nin su la sponda del carro sinistra,\nquando mi volsi al suon del nome mio,\nche di necessità qui si registra,\nvidi la donna che pria m’appario\nvelata sotto l’angelica festa,\ndrizzar li occhi ver’ me di qua dal rio.\nTutto che ’l vel che le scendea di testa,\ncerchiato de le fronde di Minerva,\nnon la lasciasse parer manifesta,\nregalmente ne l’atto ancor proterva\ncontinüò come colui che dice\ne ’l più caldo parlar dietro reserva:\n«Guardaci ben! Ben son, ben son Beatrice.\nCome degnasti d’accedere al monte?\nnon sapei tu che qui è l’uom felice?».\nLi occhi mi cadder giù nel chiaro fonte;\nma veggendomi in esso, i trassi a l’erba,\ntanta vergogna mi gravò la fronte.\nCosì la madre al figlio par superba,\ncom’ ella parve a me; perché d’amaro\nsente il sapor de la pietade acerba.\nElla si tacque; e li angeli cantaro\ndi sùbito ‘In te, Domine, speravi’;\nma oltre ‘pedes meos’ non passaro.\nSì come neve tra le vive travi\nper lo dosso d’Italia si congela,\nsoffiata e stretta da li venti schiavi,\npoi, liquefatta, in sé stessa trapela,\npur che la terra che perde ombra spiri,\nsì che par foco fonder la candela;\ncosì fui sanza lagrime e sospiri\nanzi ’l cantar di quei che notan sempre\ndietro a le note de li etterni giri;\nma poi che ’ntesi ne le dolci tempre\nlor compatire a me, par che se detto\navesser: ‘Donna, perché sì lo stempre?’,\nlo gel che m’era intorno al cor ristretto,\nspirito e acqua fessi, e con angoscia\nde la bocca e de li occhi uscì del petto.\nElla, pur ferma in su la detta coscia\ndel carro stando, a le sustanze pie\nvolse le sue parole così poscia:\n«Voi vigilate ne l’etterno die,\nsì che notte né sonno a voi non fura\npasso che faccia il secol per sue vie;\nonde la mia risposta è con più cura\nche m’intenda colui che di là piagne,\nperché sia colpa e duol d’una misura.\nNon pur per ovra de le rote magne,\nche drizzan ciascun seme ad alcun fine\nsecondo che le stelle son compagne,\nma per larghezza di grazie divine,\nche sì alti vapori hanno a lor piova,\nche nostre viste là non van vicine,\nquesti fu tal ne la sua vita nova\nvirtüalmente, ch’ogne abito destro\nfatto averebbe in lui mirabil prova.\nMa tanto più maligno e più silvestro\nsi fa ’l terren col mal seme e non cólto,\nquant’ elli ha più di buon vigor terrestro.\nAlcun tempo il sostenni col mio volto:\nmostrando li occhi giovanetti a lui,\nmeco il menava in dritta parte vòlto.\nSì tosto come in su la soglia fui\ndi mia seconda etade e mutai vita,\nquesti si tolse a me, e diessi altrui.\nQuando di carne a spirto era salita,\ne bellezza e virtù cresciuta m’era,\nfu’ io a lui men cara e men gradita;\ne volse i passi suoi per via non vera,\nimagini di ben seguendo false,\nche nulla promession rendono intera.\nNé l’impetrare ispirazion mi valse,\ncon le quali e in sogno e altrimenti\nlo rivocai: sì poco a lui ne calse!\nTanto giù cadde, che tutti argomenti\na la salute sua eran già corti,\nfuor che mostrarli le perdute genti.\nPer questo visitai l’uscio d’i morti,\ne a colui che l’ha qua sù condotto,\nli prieghi miei, piangendo, furon porti.\nAlto fato di Dio sarebbe rotto,\nse Letè si passasse e tal vivanda\nfosse gustata sanza alcuno scotto\ndi pentimento che lagrime spanda».\n</canto>"}
{"text": "<canto>\n«O tu che se’ di là dal fiume sacro»,\nvolgendo suo parlare a me per punta,\nche pur per taglio m’era paruto acro,\nricominciò, seguendo sanza cunta,\n«dì, dì se questo è vero: a tanta accusa\ntua confession conviene esser congiunta».\nEra la mia virtù tanto confusa,\nche la voce si mosse, e pria si spense\nche da li organi suoi fosse dischiusa.\nPoco sofferse; poi disse: «Che pense?\nRispondi a me; ché le memorie triste\nin te non sono ancor da l’acqua offense».\nConfusione e paura insieme miste\nmi pinsero un tal «sì» fuor de la bocca,\nal quale intender fuor mestier le viste.\nCome balestro frange, quando scocca\nda troppa tesa, la sua corda e l’arco,\ne con men foga l’asta il segno tocca,\nsì scoppia’ io sottesso grave carco,\nfuori sgorgando lagrime e sospiri,\ne la voce allentò per lo suo varco.\nOnd’ ella a me: «Per entro i mie’ disiri,\nche ti menavano ad amar lo bene\ndi là dal qual non è a che s’aspiri,\nquai fossi attraversati o quai catene\ntrovasti, per che del passare innanzi\ndovessiti così spogliar la spene?\nE quali agevolezze o quali avanzi\nne la fronte de li altri si mostraro,\nper che dovessi lor passeggiare anzi?».\nDopo la tratta d’un sospiro amaro,\na pena ebbi la voce che rispuose,\ne le labbra a fatica la formaro.\nPiangendo dissi: «Le presenti cose\ncol falso lor piacer volser miei passi,\ntosto che ’l vostro viso si nascose».\nEd ella: «Se tacessi o se negassi\nciò che confessi, non fora men nota\nla colpa tua: da tal giudice sassi!\nMa quando scoppia de la propria gota\nl’accusa del peccato, in nostra corte\nrivolge sé contra ’l taglio la rota.\nTuttavia, perché mo vergogna porte\ndel tuo errore, e perché altra volta,\nudendo le serene, sie più forte,\npon giù il seme del piangere e ascolta:\nsì udirai come in contraria parte\nmover dovieti mia carne sepolta.\nMai non t’appresentò natura o arte\npiacer, quanto le belle membra in ch’io\nrinchiusa fui, e che so’ ’n terra sparte;\ne se ’l sommo piacer sì ti fallio\nper la mia morte, qual cosa mortale\ndovea poi trarre te nel suo disio?\nBen ti dovevi, per lo primo strale\nde le cose fallaci, levar suso\ndi retro a me che non era più tale.\nNon ti dovea gravar le penne in giuso,\nad aspettar più colpo, o pargoletta\no altra novità con sì breve uso.\nNovo augelletto due o tre aspetta;\nma dinanzi da li occhi d’i pennuti\nrete si spiega indarno o si saetta».\nQuali fanciulli, vergognando, muti\ncon li occhi a terra stannosi, ascoltando\ne sé riconoscendo e ripentuti,\ntal mi stav’ io; ed ella disse: «Quando\nper udir se’ dolente, alza la barba,\ne prenderai più doglia riguardando».\nCon men di resistenza si dibarba\nrobusto cerro, o vero al nostral vento\no vero a quel de la terra di Iarba,\nch’io non levai al suo comando il mento;\ne quando per la barba il viso chiese,\nben conobbi il velen de l’argomento.\nE come la mia faccia si distese,\nposarsi quelle prime creature\nda loro aspersïon l’occhio comprese;\ne le mie luci, ancor poco sicure,\nvider Beatrice volta in su la fiera\nch’è sola una persona in due nature.\nSotto ’l suo velo e oltre la rivera\nvincer pariemi più sé stessa antica,\nvincer che l’altre qui, quand’ ella c’era.\nDi penter sì mi punse ivi l’ortica,\nche di tutte altre cose qual mi torse\npiù nel suo amor, più mi si fé nemica.\nTanta riconoscenza il cor mi morse,\nch’io caddi vinto; e quale allora femmi,\nsalsi colei che la cagion mi porse.\nPoi, quando il cor virtù di fuor rendemmi,\nla donna ch’io avea trovata sola\nsopra me vidi, e dicea: «Tiemmi, tiemmi!».\nTratto m’avea nel fiume infin la gola,\ne tirandosi me dietro sen giva\nsovresso l’acqua lieve come scola.\nQuando fui presso a la beata riva,\n‘Asperges me’ sì dolcemente udissi,\nche nol so rimembrar, non ch’io lo scriva.\nLa bella donna ne le braccia aprissi;\nabbracciommi la testa e mi sommerse\nove convenne ch’io l’acqua inghiottissi.\nIndi mi tolse, e bagnato m’offerse\ndentro a la danza de le quattro belle;\ne ciascuna del braccio mi coperse.\n«Noi siam qui ninfe e nel ciel siamo stelle;\npria che Beatrice discendesse al mondo,\nfummo ordinate a lei per sue ancelle.\nMerrenti a li occhi suoi; ma nel giocondo\nlume ch’è dentro aguzzeranno i tuoi\nle tre di là, che miran più profondo».\nCosì cantando cominciaro; e poi\nal petto del grifon seco menarmi,\nove Beatrice stava volta a noi.\nDisser: «Fa che le viste non risparmi;\nposto t’avem dinanzi a li smeraldi\nond’ Amor già ti trasse le sue armi».\nMille disiri più che fiamma caldi\nstrinsermi li occhi a li occhi rilucenti,\nche pur sopra ’l grifone stavan saldi.\nCome in lo specchio il sol, non altrimenti\nla doppia fiera dentro vi raggiava,\nor con altri, or con altri reggimenti.\nPensa, lettor, s’io mi maravigliava,\nquando vedea la cosa in sé star queta,\ne ne l’idolo suo si trasmutava.\nMentre che piena di stupore e lieta\nl’anima mia gustava di quel cibo\nche, saziando di sé, di sé asseta,\nsé dimostrando di più alto tribo\nne li atti, l’altre tre si fero avanti,\ndanzando al loro angelico caribo.\n«Volgi, Beatrice, volgi li occhi santi»,\nera la sua canzone, «al tuo fedele\nche, per vederti, ha mossi passi tanti!\nPer grazia fa noi grazia che disvele\na lui la bocca tua, sì che discerna\nla seconda bellezza che tu cele».\nO isplendor di viva luce etterna,\nchi palido si fece sotto l’ombra\nsì di Parnaso, o bevve in sua cisterna,\nche non paresse aver la mente ingombra,\ntentando a render te qual tu paresti\nlà dove armonizzando il ciel t’adombra,\nquando ne l’aere aperto ti solvesti?\n</canto>"}
{"text": "<canto>\nTant’ eran li occhi miei fissi e attenti\na disbramarsi la decenne sete,\nche li altri sensi m’eran tutti spenti.\nEd essi quinci e quindi avien parete\ndi non caler—così lo santo riso\na sé traéli con l’antica rete!—;\nquando per forza mi fu vòlto il viso\nver’ la sinistra mia da quelle dee,\nperch’ io udi’ da loro un «Troppo fiso!»;\ne la disposizion ch’a veder èe\nne li occhi pur testé dal sol percossi,\nsanza la vista alquanto esser mi fée.\nMa poi ch’al poco il viso riformossi\n(e dico ‘al poco’ per rispetto al molto\nsensibile onde a forza mi rimossi),\nvidi ’n sul braccio destro esser rivolto\nlo glorïoso essercito, e tornarsi\ncol sole e con le sette fiamme al volto.\nCome sotto li scudi per salvarsi\nvolgesi schiera, e sé gira col segno,\nprima che possa tutta in sé mutarsi;\nquella milizia del celeste regno\nche procedeva, tutta trapassonne\npria che piegasse il carro il primo legno.\nIndi a le rote si tornar le donne,\ne ’l grifon mosse il benedetto carco\nsì, che però nulla penna crollonne.\nLa bella donna che mi trasse al varco\ne Stazio e io seguitavam la rota\nche fé l’orbita sua con minore arco.\nSì passeggiando l’alta selva vòta,\ncolpa di quella ch’al serpente crese,\ntemprava i passi un’angelica nota.\nForse in tre voli tanto spazio prese\ndisfrenata saetta, quanto eramo\nrimossi, quando Bëatrice scese.\nIo senti’ mormorare a tutti «Adamo»;\npoi cerchiaro una pianta dispogliata\ndi foglie e d’altra fronda in ciascun ramo.\nLa coma sua, che tanto si dilata\npiù quanto più è sù, fora da l’Indi\nne’ boschi lor per altezza ammirata.\n«Beato se’, grifon, che non discindi\ncol becco d’esto legno dolce al gusto,\nposcia che mal si torce il ventre quindi».\nCosì dintorno a l’albero robusto\ngridaron li altri; e l’animal binato:\n«Sì si conserva il seme d’ogne giusto».\nE vòlto al temo ch’elli avea tirato,\ntrasselo al piè de la vedova frasca,\ne quel di lei a lei lasciò legato.\nCome le nostre piante, quando casca\ngiù la gran luce mischiata con quella\nche raggia dietro a la celeste lasca,\nturgide fansi, e poi si rinovella\ndi suo color ciascuna, pria che ’l sole\ngiunga li suoi corsier sotto altra stella;\nmen che di rose e più che di vïole\ncolore aprendo, s’innovò la pianta,\nche prima avea le ramora sì sole.\nIo non lo ’ntesi, né qui non si canta\nl’inno che quella gente allor cantaro,\nné la nota soffersi tutta quanta.\nS’io potessi ritrar come assonnaro\nli occhi spietati udendo di Siringa,\nli occhi a cui pur vegghiar costò sì caro;\ncome pintor che con essempro pinga,\ndisegnerei com’ io m’addormentai;\nma qual vuol sia che l’assonnar ben finga.\nPerò trascorro a quando mi svegliai,\ne dico ch’un splendor mi squarciò ’l velo\ndel sonno, e un chiamar: «Surgi: che fai?».\nQuali a veder de’ fioretti del melo\nche del suo pome li angeli fa ghiotti\ne perpetüe nozze fa nel cielo,\nPietro e Giovanni e Iacopo condotti\ne vinti, ritornaro a la parola\nda la qual furon maggior sonni rotti,\ne videro scemata loro scuola\ncosì di Moïsè come d’Elia,\ne al maestro suo cangiata stola;\ntal torna’ io, e vidi quella pia\nsovra me starsi che conducitrice\nfu de’ miei passi lungo ’l fiume pria.\nE tutto in dubbio dissi: «Ov’ è Beatrice?».\nOnd’ ella: «Vedi lei sotto la fronda\nnova sedere in su la sua radice.\nVedi la compagnia che la circonda:\nli altri dopo ’l grifon sen vanno suso\ncon più dolce canzone e più profonda».\nE se più fu lo suo parlar diffuso,\nnon so, però che già ne li occhi m’era\nquella ch’ad altro intender m’avea chiuso.\nSola sedeasi in su la terra vera,\ncome guardia lasciata lì del plaustro\nche legar vidi a la biforme fera.\nIn cerchio le facevan di sé claustro\nle sette ninfe, con quei lumi in mano\nche son sicuri d’Aquilone e d’Austro.\n«Qui sarai tu poco tempo silvano;\ne sarai meco sanza fine cive\ndi quella Roma onde Cristo è romano.\nPerò, in pro del mondo che mal vive,\nal carro tieni or li occhi, e quel che vedi,\nritornato di là, fa che tu scrive».\nCosì Beatrice; e io, che tutto ai piedi\nd’i suoi comandamenti era divoto,\nla mente e li occhi ov’ ella volle diedi.\nNon scese mai con sì veloce moto\nfoco di spessa nube, quando piove\nda quel confine che più va remoto,\ncom’ io vidi calar l’uccel di Giove\nper l’alber giù, rompendo de la scorza,\nnon che d’i fiori e de le foglie nove;\ne ferì ’l carro di tutta sua forza;\nond’ el piegò come nave in fortuna,\nvinta da l’onda, or da poggia, or da orza.\nPoscia vidi avventarsi ne la cuna\ndel trïunfal veiculo una volpe\nche d’ogne pasto buon parea digiuna;\nma, riprendendo lei di laide colpe,\nla donna mia la volse in tanta futa\nquanto sofferser l’ossa sanza polpe.\nPoscia per indi ond’ era pria venuta,\nl’aguglia vidi scender giù ne l’arca\ndel carro e lasciar lei di sé pennuta;\ne qual esce di cuor che si rammarca,\ntal voce uscì del cielo e cotal disse:\n«O navicella mia, com’ mal se’ carca!».\nPoi parve a me che la terra s’aprisse\ntr’ambo le ruote, e vidi uscirne un drago\nche per lo carro sù la coda fisse;\ne come vespa che ritragge l’ago,\na sé traendo la coda maligna,\ntrasse del fondo, e gissen vago vago.\nQuel che rimase, come da gramigna\nvivace terra, da la piuma, offerta\nforse con intenzion sana e benigna,\nsi ricoperse, e funne ricoperta\ne l’una e l’altra rota e ’l temo, in tanto\nche più tiene un sospir la bocca aperta.\nTrasformato così ’l dificio santo\nmise fuor teste per le parti sue,\ntre sovra ’l temo e una in ciascun canto.\nLe prime eran cornute come bue,\nma le quattro un sol corno avean per fronte:\nsimile mostro visto ancor non fue.\nSicura, quasi rocca in alto monte,\nseder sovresso una puttana sciolta\nm’apparve con le ciglia intorno pronte;\ne come perché non li fosse tolta,\nvidi di costa a lei dritto un gigante;\ne basciavansi insieme alcuna volta.\nMa perché l’occhio cupido e vagante\na me rivolse, quel feroce drudo\nla flagellò dal capo infin le piante;\npoi, di sospetto pieno e d’ira crudo,\ndisciolse il mostro, e trassel per la selva,\ntanto che sol di lei mi fece scudo\na la puttana e a la nova belva.\n</canto>"}
{"text": "<canto>\n‘Deus, venerunt gentes’, alternando\nor tre or quattro dolce salmodia,\nle donne incominciaro, e lagrimando;\ne Bëatrice, sospirosa e pia,\nquelle ascoltava sì fatta, che poco\npiù a la croce si cambiò Maria.\nMa poi che l’altre vergini dier loco\na lei di dir, levata dritta in pè,\nrispuose, colorata come foco:\n‘Modicum, et non videbitis me;\net iterum, sorelle mie dilette,\nmodicum, et vos videbitis me’.\nPoi le si mise innanzi tutte e sette,\ne dopo sé, solo accennando, mosse\nme e la donna e ’l savio che ristette.\nCosì sen giva; e non credo che fosse\nlo decimo suo passo in terra posto,\nquando con li occhi li occhi mi percosse;\ne con tranquillo aspetto «Vien più tosto»,\nmi disse, «tanto che, s’io parlo teco,\nad ascoltarmi tu sie ben disposto».\nSì com’ io fui, com’ io dovëa, seco,\ndissemi: «Frate, perché non t’attenti\na domandarmi omai venendo meco?».\nCome a color che troppo reverenti\ndinanzi a suo maggior parlando sono,\nche non traggon la voce viva ai denti,\navvenne a me, che sanza intero suono\nincominciai: «Madonna, mia bisogna\nvoi conoscete, e ciò ch’ad essa è buono».\nEd ella a me: «Da tema e da vergogna\nvoglio che tu omai ti disviluppe,\nsì che non parli più com’ om che sogna.\nSappi che ’l vaso che ’l serpente ruppe,\nfu e non è; ma chi n’ha colpa, creda\nche vendetta di Dio non teme suppe.\nNon sarà tutto tempo sanza reda\nl’aguglia che lasciò le penne al carro,\nper che divenne mostro e poscia preda;\nch’io veggio certamente, e però il narro,\na darne tempo già stelle propinque,\nsecure d’ogn’ intoppo e d’ogne sbarro,\nnel quale un cinquecento diece e cinque,\nmesso di Dio, anciderà la fuia\ncon quel gigante che con lei delinque.\nE forse che la mia narrazion buia,\nqual Temi e Sfinge, men ti persuade,\nperch’ a lor modo lo ’ntelletto attuia;\nma tosto fier li fatti le Naiade,\nche solveranno questo enigma forte\nsanza danno di pecore o di biade.\nTu nota; e sì come da me son porte,\ncosì queste parole segna a’ vivi\ndel viver ch’è un correre a la morte.\nE aggi a mente, quando tu le scrivi,\ndi non celar qual hai vista la pianta\nch’è or due volte dirubata quivi.\nQualunque ruba quella o quella schianta,\ncon bestemmia di fatto offende a Dio,\nche solo a l’uso suo la creò santa.\nPer morder quella, in pena e in disio\ncinquemilia anni e più l’anima prima\nbramò colui che ’l morso in sé punio.\nDorme lo ’ngegno tuo, se non estima\nper singular cagione esser eccelsa\nlei tanto e sì travolta ne la cima.\nE se stati non fossero acqua d’Elsa\nli pensier vani intorno a la tua mente,\ne ’l piacer loro un Piramo a la gelsa,\nper tante circostanze solamente\nla giustizia di Dio, ne l’interdetto,\nconosceresti a l’arbor moralmente.\nMa perch’ io veggio te ne lo ’ntelletto\nfatto di pietra e, impetrato, tinto,\nsì che t’abbaglia il lume del mio detto,\nvoglio anco, e se non scritto, almen dipinto,\nche ’l te ne porti dentro a te per quello\nche si reca il bordon di palma cinto».\nE io: «Sì come cera da suggello,\nche la figura impressa non trasmuta,\nsegnato è or da voi lo mio cervello.\nMa perché tanto sovra mia veduta\nvostra parola disïata vola,\nche più la perde quanto più s’aiuta?».\n«Perché conoschi», disse, «quella scuola\nc’hai seguitata, e veggi sua dottrina\ncome può seguitar la mia parola;\ne veggi vostra via da la divina\ndistar cotanto, quanto si discorda\nda terra il ciel che più alto festina».\nOnd’ io rispuosi lei: «Non mi ricorda\nch’i’ stranïasse me già mai da voi,\nné honne coscïenza che rimorda».\n«E se tu ricordar non te ne puoi»,\nsorridendo rispuose, «or ti rammenta\ncome bevesti di Letè ancoi;\ne se dal fummo foco s’argomenta,\ncotesta oblivïon chiaro conchiude\ncolpa ne la tua voglia altrove attenta.\nVeramente oramai saranno nude\nle mie parole, quanto converrassi\nquelle scovrire a la tua vista rude».\nE più corusco e con più lenti passi\nteneva il sole il cerchio di merigge,\nche qua e là, come li aspetti, fassi,\nquando s’affisser, sì come s’affigge\nchi va dinanzi a gente per iscorta\nse trova novitate o sue vestigge,\nle sette donne al fin d’un’ombra smorta,\nqual sotto foglie verdi e rami nigri\nsovra suoi freddi rivi l’alpe porta.\nDinanzi ad esse Ëufratès e Tigri\nveder mi parve uscir d’una fontana,\ne, quasi amici, dipartirsi pigri.\n«O luce, o gloria de la gente umana,\nche acqua è questa che qui si dispiega\nda un principio e sé da sé lontana?».\nPer cotal priego detto mi fu: «Priega\nMatelda che ’l ti dica». E qui rispuose,\ncome fa chi da colpa si dislega,\nla bella donna: «Questo e altre cose\ndette li son per me; e son sicura\nche l’acqua di Letè non gliel nascose».\nE Bëatrice: «Forse maggior cura,\nche spesse volte la memoria priva,\nfatt’ ha la mente sua ne li occhi oscura.\nMa vedi Eünoè che là diriva:\nmenalo ad esso, e come tu se’ usa,\nla tramortita sua virtù ravviva».\nCome anima gentil, che non fa scusa,\nma fa sua voglia de la voglia altrui\ntosto che è per segno fuor dischiusa;\ncosì, poi che da essa preso fui,\nla bella donna mossesi, e a Stazio\ndonnescamente disse: «Vien con lui».\nS’io avessi, lettor, più lungo spazio\nda scrivere, i’ pur cantere’ in parte\nlo dolce ber che mai non m’avria sazio;\nma perché piene son tutte le carte\nordite a questa cantica seconda,\nnon mi lascia più ir lo fren de l’arte.\nIo ritornai da la santissima onda\nrifatto sì come piante novelle\nrinovellate di novella fronda,\npuro e disposto a salire a le stelle.\n</canto>"}
{"text": "<canto>\nLa gloria di colui che tutto move\nper l’universo penetra, e risplende\nin una parte più e meno altrove.\nNel ciel che più de la sua luce prende\nfu’ io, e vidi cose che ridire\nné sa né può chi di là sù discende;\nperché appressando sé al suo disire,\nnostro intelletto si profonda tanto,\nche dietro la memoria non può ire.\nVeramente quant’ io del regno santo\nne la mia mente potei far tesoro,\nsarà ora materia del mio canto.\nO buono Appollo, a l’ultimo lavoro\nfammi del tuo valor sì fatto vaso,\ncome dimandi a dar l’amato alloro.\nInfino a qui l’un giogo di Parnaso\nassai mi fu; ma or con amendue\nm’è uopo intrar ne l’aringo rimaso.\nEntra nel petto mio, e spira tue\nsì come quando Marsïa traesti\nde la vagina de le membra sue.\nO divina virtù, se mi ti presti\ntanto che l’ombra del beato regno\nsegnata nel mio capo io manifesti,\nvedra’mi al piè del tuo diletto legno\nvenire, e coronarmi de le foglie\nche la materia e tu mi farai degno.\nSì rade volte, padre, se ne coglie\nper trïunfare o cesare o poeta,\ncolpa e vergogna de l’umane voglie,\nche parturir letizia in su la lieta\ndelfica deïtà dovria la fronda\npeneia, quando alcun di sé asseta.\nPoca favilla gran fiamma seconda:\nforse di retro a me con miglior voci\nsi pregherà perché Cirra risponda.\nSurge ai mortali per diverse foci\nla lucerna del mondo; ma da quella\nche quattro cerchi giugne con tre croci,\ncon miglior corso e con migliore stella\nesce congiunta, e la mondana cera\npiù a suo modo tempera e suggella.\nFatto avea di là mane e di qua sera\ntal foce, e quasi tutto era là bianco\nquello emisperio, e l’altra parte nera,\nquando Beatrice in sul sinistro fianco\nvidi rivolta e riguardar nel sole:\naguglia sì non li s’affisse unquanco.\nE sì come secondo raggio suole\nuscir del primo e risalire in suso,\npur come pelegrin che tornar vuole,\ncosì de l’atto suo, per li occhi infuso\nne l’imagine mia, il mio si fece,\ne fissi li occhi al sole oltre nostr’ uso.\nMolto è licito là, che qui non lece\na le nostre virtù, mercé del loco\nfatto per proprio de l’umana spece.\nIo nol soffersi molto, né sì poco,\nch’io nol vedessi sfavillar dintorno,\ncom’ ferro che bogliente esce del foco;\ne di sùbito parve giorno a giorno\nessere aggiunto, come quei che puote\navesse il ciel d’un altro sole addorno.\nBeatrice tutta ne l’etterne rote\nfissa con li occhi stava; e io in lei\nle luci fissi, di là sù rimote.\nNel suo aspetto tal dentro mi fei,\nqual si fé Glauco nel gustar de l’erba\nche ’l fé consorto in mar de li altri dèi.\nTrasumanar significar per verba\nnon si poria; però l’essemplo basti\na cui esperïenza grazia serba.\nS’i’ era sol di me quel che creasti\nnovellamente, amor che ’l ciel governi,\ntu ’l sai, che col tuo lume mi levasti.\nQuando la rota che tu sempiterni\ndesiderato, a sé mi fece atteso\ncon l’armonia che temperi e discerni,\nparvemi tanto allor del cielo acceso\nde la fiamma del sol, che pioggia o fiume\nlago non fece alcun tanto disteso.\nLa novità del suono e ’l grande lume\ndi lor cagion m’accesero un disio\nmai non sentito di cotanto acume.\nOnd’ ella, che vedea me sì com’ io,\na quïetarmi l’animo commosso,\npria ch’io a dimandar, la bocca aprio\ne cominciò: «Tu stesso ti fai grosso\ncol falso imaginar, sì che non vedi\nciò che vedresti se l’avessi scosso.\nTu non se’ in terra, sì come tu credi;\nma folgore, fuggendo il proprio sito,\nnon corse come tu ch’ad esso riedi».\nS’io fui del primo dubbio disvestito\nper le sorrise parolette brevi,\ndentro ad un nuovo più fu’ inretito\ne dissi: «Già contento requïevi\ndi grande ammirazion; ma ora ammiro\ncom’ io trascenda questi corpi levi».\nOnd’ ella, appresso d’un pïo sospiro,\nli occhi drizzò ver’ me con quel sembiante\nche madre fa sovra figlio deliro,\ne cominciò: «Le cose tutte quante\nhanno ordine tra loro, e questo è forma\nche l’universo a Dio fa simigliante.\nQui veggion l’alte creature l’orma\nde l’etterno valore, il qual è fine\nal quale è fatta la toccata norma.\nNe l’ordine ch’io dico sono accline\ntutte nature, per diverse sorti,\npiù al principio loro e men vicine;\nonde si muovono a diversi porti\nper lo gran mar de l’essere, e ciascuna\ncon istinto a lei dato che la porti.\nQuesti ne porta il foco inver’ la luna;\nquesti ne’ cor mortali è permotore;\nquesti la terra in sé stringe e aduna;\nné pur le creature che son fore\nd’intelligenza quest’ arco saetta,\nma quelle c’hanno intelletto e amore.\nLa provedenza, che cotanto assetta,\ndel suo lume fa ’l ciel sempre quïeto\nnel qual si volge quel c’ha maggior fretta;\ne ora lì, come a sito decreto,\ncen porta la virtù di quella corda\nche ciò che scocca drizza in segno lieto.\nVero è che, come forma non s’accorda\nmolte fïate a l’intenzion de l’arte,\nperch’ a risponder la materia è sorda,\ncosì da questo corso si diparte\ntalor la creatura, c’ha podere\ndi piegar, così pinta, in altra parte;\ne sì come veder si può cadere\nfoco di nube, sì l’impeto primo\nl’atterra torto da falso piacere.\nNon dei più ammirar, se bene stimo,\nlo tuo salir, se non come d’un rivo\nse d’alto monte scende giuso ad imo.\nMaraviglia sarebbe in te se, privo\nd’impedimento, giù ti fossi assiso,\ncom’ a terra quïete in foco vivo».\nQuinci rivolse inver’ lo cielo il viso.\n</canto>"}
{"text": "<canto>\nO voi che siete in piccioletta barca,\ndesiderosi d’ascoltar, seguiti\ndietro al mio legno che cantando varca,\ntornate a riveder li vostri liti:\nnon vi mettete in pelago, ché forse,\nperdendo me, rimarreste smarriti.\nL’acqua ch’io prendo già mai non si corse;\nMinerva spira, e conducemi Appollo,\ne nove Muse mi dimostran l’Orse.\nVoialtri pochi che drizzaste il collo\nper tempo al pan de li angeli, del quale\nvivesi qui ma non sen vien satollo,\nmetter potete ben per l’alto sale\nvostro navigio, servando mio solco\ndinanzi a l’acqua che ritorna equale.\nQue’ glorïosi che passaro al Colco\nnon s’ammiraron come voi farete,\nquando Iasón vider fatto bifolco.\nLa concreata e perpetüa sete\ndel deïforme regno cen portava\nveloci quasi come ’l ciel vedete.\nBeatrice in suso, e io in lei guardava;\ne forse in tanto in quanto un quadrel posa\ne vola e da la noce si dischiava,\ngiunto mi vidi ove mirabil cosa\nmi torse il viso a sé; e però quella\ncui non potea mia cura essere ascosa,\nvolta ver’ me, sì lieta come bella,\n«Drizza la mente in Dio grata», mi disse,\n«che n’ha congiunti con la prima stella».\nParev’ a me che nube ne coprisse\nlucida, spessa, solida e pulita,\nquasi adamante che lo sol ferisse.\nPer entro sé l’etterna margarita\nne ricevette, com’ acqua recepe\nraggio di luce permanendo unita.\nS’io era corpo, e qui non si concepe\ncom’ una dimensione altra patio,\nch’esser convien se corpo in corpo repe,\naccender ne dovria più il disio\ndi veder quella essenza in che si vede\ncome nostra natura e Dio s’unio.\nLì si vedrà ciò che tenem per fede,\nnon dimostrato, ma fia per sé noto\na guisa del ver primo che l’uom crede.\nIo rispuosi: «Madonna, sì devoto\ncom’ esser posso più, ringrazio lui\nlo qual dal mortal mondo m’ha remoto.\nMa ditemi: che son li segni bui\ndi questo corpo, che là giuso in terra\nfan di Cain favoleggiare altrui?».\nElla sorrise alquanto, e poi «S’elli erra\nl’oppinïon», mi disse, «d’i mortali\ndove chiave di senso non diserra,\ncerto non ti dovrien punger li strali\nd’ammirazione omai, poi dietro ai sensi\nvedi che la ragione ha corte l’ali.\nMa dimmi quel che tu da te ne pensi».\nE io: «Ciò che n’appar qua sù diverso\ncredo che fanno i corpi rari e densi».\nEd ella: «Certo assai vedrai sommerso\nnel falso il creder tuo, se bene ascolti\nl’argomentar ch’io li farò avverso.\nLa spera ottava vi dimostra molti\nlumi, li quali e nel quale e nel quanto\nnotar si posson di diversi volti.\nSe raro e denso ciò facesser tanto,\nuna sola virtù sarebbe in tutti,\npiù e men distributa e altrettanto.\nVirtù diverse esser convegnon frutti\ndi princìpi formali, e quei, for ch’uno,\nseguiterieno a tua ragion distrutti.\nAncor, se raro fosse di quel bruno\ncagion che tu dimandi, o d’oltre in parte\nfora di sua materia sì digiuno\nesto pianeto, o, sì come comparte\nlo grasso e ’l magro un corpo, così questo\nnel suo volume cangerebbe carte.\nSe ’l primo fosse, fora manifesto\nne l’eclissi del sol, per trasparere\nlo lume come in altro raro ingesto.\nQuesto non è: però è da vedere\nde l’altro; e s’elli avvien ch’io l’altro cassi,\nfalsificato fia lo tuo parere.\nS’elli è che questo raro non trapassi,\nesser conviene un termine da onde\nlo suo contrario più passar non lassi;\ne indi l’altrui raggio si rifonde\ncosì come color torna per vetro\nlo qual di retro a sé piombo nasconde.\nOr dirai tu ch’el si dimostra tetro\nivi lo raggio più che in altre parti,\nper esser lì refratto più a retro.\nDa questa instanza può deliberarti\nesperïenza, se già mai la provi,\nch’esser suol fonte ai rivi di vostr’ arti.\nTre specchi prenderai; e i due rimovi\nda te d’un modo, e l’altro, più rimosso,\ntr’ambo li primi li occhi tuoi ritrovi.\nRivolto ad essi, fa che dopo il dosso\nti stea un lume che i tre specchi accenda\ne torni a te da tutti ripercosso.\nBen che nel quanto tanto non si stenda\nla vista più lontana, lì vedrai\ncome convien ch’igualmente risplenda.\nOr, come ai colpi de li caldi rai\nde la neve riman nudo il suggetto\ne dal colore e dal freddo primai,\ncosì rimaso te ne l’intelletto\nvoglio informar di luce sì vivace,\nche ti tremolerà nel suo aspetto.\nDentro dal ciel de la divina pace\nsi gira un corpo ne la cui virtute\nl’esser di tutto suo contento giace.\nLo ciel seguente, c’ha tante vedute,\nquell’ esser parte per diverse essenze,\nda lui distratte e da lui contenute.\nLi altri giron per varie differenze\nle distinzion che dentro da sé hanno\ndispongono a lor fini e lor semenze.\nQuesti organi del mondo così vanno,\ncome tu vedi omai, di grado in grado,\nche di sù prendono e di sotto fanno.\nRiguarda bene omai sì com’ io vado\nper questo loco al vero che disiri,\nsì che poi sappi sol tener lo guado.\nLo moto e la virtù d’i santi giri,\ncome dal fabbro l’arte del martello,\nda’ beati motor convien che spiri;\ne ’l ciel cui tanti lumi fanno bello,\nde la mente profonda che lui volve\nprende l’image e fassene suggello.\nE come l’alma dentro a vostra polve\nper differenti membra e conformate\na diverse potenze si risolve,\ncosì l’intelligenza sua bontate\nmultiplicata per le stelle spiega,\ngirando sé sovra sua unitate.\nVirtù diversa fa diversa lega\ncol prezïoso corpo ch’ella avviva,\nnel qual, sì come vita in voi, si lega.\nPer la natura lieta onde deriva,\nla virtù mista per lo corpo luce\ncome letizia per pupilla viva.\nDa essa vien ciò che da luce a luce\npar differente, non da denso e raro;\nessa è formal principio che produce,\nconforme a sua bontà, lo turbo e ’l chiaro».\n</canto>"}
{"text": "<canto>\nQuel sol che pria d’amor mi scaldò ’l petto,\ndi bella verità m’avea scoverto,\nprovando e riprovando, il dolce aspetto;\ne io, per confessar corretto e certo\nme stesso, tanto quanto si convenne\nleva’ il capo a proferer più erto;\nma visïone apparve che ritenne\na sé me tanto stretto, per vedersi,\nche di mia confession non mi sovvenne.\nQuali per vetri trasparenti e tersi,\no ver per acque nitide e tranquille,\nnon sì profonde che i fondi sien persi,\ntornan d’i nostri visi le postille\ndebili sì, che perla in bianca fronte\nnon vien men forte a le nostre pupille;\ntali vid’ io più facce a parlar pronte;\nper ch’io dentro a l’error contrario corsi\na quel ch’accese amor tra l’omo e ’l fonte.\nSùbito sì com’ io di lor m’accorsi,\nquelle stimando specchiati sembianti,\nper veder di cui fosser, li occhi torsi;\ne nulla vidi, e ritorsili avanti\ndritti nel lume de la dolce guida,\nche, sorridendo, ardea ne li occhi santi.\n«Non ti maravigliar perch’ io sorrida»,\nmi disse, «appresso il tuo püeril coto,\npoi sopra ’l vero ancor lo piè non fida,\nma te rivolve, come suole, a vòto:\nvere sustanze son ciò che tu vedi,\nqui rilegate per manco di voto.\nPerò parla con esse e odi e credi;\nché la verace luce che le appaga\nda sé non lascia lor torcer li piedi».\nE io a l’ombra che parea più vaga\ndi ragionar, drizza’mi, e cominciai,\nquasi com’ uom cui troppa voglia smaga:\n«O ben creato spirito, che a’ rai\ndi vita etterna la dolcezza senti\nche, non gustata, non s’intende mai,\ngrazïoso mi fia se mi contenti\ndel nome tuo e de la vostra sorte».\nOnd’ ella, pronta e con occhi ridenti:\n«La nostra carità non serra porte\na giusta voglia, se non come quella\nche vuol simile a sé tutta sua corte.\nI’ fui nel mondo vergine sorella;\ne se la mente tua ben sé riguarda,\nnon mi ti celerà l’esser più bella,\nma riconoscerai ch’i’ son Piccarda,\nche, posta qui con questi altri beati,\nbeata sono in la spera più tarda.\nLi nostri affetti, che solo infiammati\nson nel piacer de lo Spirito Santo,\nletizian del suo ordine formati.\nE questa sorte che par giù cotanto,\nperò n’è data, perché fuor negletti\nli nostri voti, e vòti in alcun canto».\nOnd’ io a lei: «Ne’ mirabili aspetti\nvostri risplende non so che divino\nche vi trasmuta da’ primi concetti:\nperò non fui a rimembrar festino;\nma or m’aiuta ciò che tu mi dici,\nsì che raffigurar m’è più latino.\nMa dimmi: voi che siete qui felici,\ndisiderate voi più alto loco\nper più vedere e per più farvi amici?».\nCon quelle altr’ ombre pria sorrise un poco;\nda indi mi rispuose tanto lieta,\nch’arder parea d’amor nel primo foco:\n«Frate, la nostra volontà quïeta\nvirtù di carità, che fa volerne\nsol quel ch’avemo, e d’altro non ci asseta.\nSe disïassimo esser più superne,\nforan discordi li nostri disiri\ndal voler di colui che qui ne cerne;\nche vedrai non capere in questi giri,\ns’essere in carità è qui necesse,\ne se la sua natura ben rimiri.\nAnzi è formale ad esto beato esse\ntenersi dentro a la divina voglia,\nper ch’una fansi nostre voglie stesse;\nsì che, come noi sem di soglia in soglia\nper questo regno, a tutto il regno piace\ncom’ a lo re che ’n suo voler ne ’nvoglia.\nE ’n la sua volontade è nostra pace:\nell’ è quel mare al qual tutto si move\nciò ch’ella crïa o che natura face».\nChiaro mi fu allor come ogne dove\nin cielo è paradiso, etsi la grazia\ndel sommo ben d’un modo non vi piove.\nMa sì com’ elli avvien, s’un cibo sazia\ne d’un altro rimane ancor la gola,\nche quel si chere e di quel si ringrazia,\ncosì fec’ io con atto e con parola,\nper apprender da lei qual fu la tela\nonde non trasse infino a co la spuola.\n«Perfetta vita e alto merto inciela\ndonna più sù», mi disse, «a la cui norma\nnel vostro mondo giù si veste e vela,\nperché fino al morir si vegghi e dorma\ncon quello sposo ch’ogne voto accetta\nche caritate a suo piacer conforma.\nDal mondo, per seguirla, giovinetta\nfuggi’mi, e nel suo abito mi chiusi\ne promisi la via de la sua setta.\nUomini poi, a mal più ch’a bene usi,\nfuor mi rapiron de la dolce chiostra:\nIddio si sa qual poi mia vita fusi.\nE quest’ altro splendor che ti si mostra\nda la mia destra parte e che s’accende\ndi tutto il lume de la spera nostra,\nciò ch’io dico di me, di sé intende;\nsorella fu, e così le fu tolta\ndi capo l’ombra de le sacre bende.\nMa poi che pur al mondo fu rivolta\ncontra suo grado e contra buona usanza,\nnon fu dal vel del cor già mai disciolta.\nQuest’ è la luce de la gran Costanza\nche del secondo vento di Soave\ngenerò ’l terzo e l’ultima possanza».\nCosì parlommi, e poi cominciò ‘Ave,\nMaria’ cantando, e cantando vanio\ncome per acqua cupa cosa grave.\nLa vista mia, che tanto lei seguio\nquanto possibil fu, poi che la perse,\nvolsesi al segno di maggior disio,\ne a Beatrice tutta si converse;\nma quella folgorò nel mïo sguardo\nsì che da prima il viso non sofferse;\ne ciò mi fece a dimandar più tardo.\n</canto>"}
{"text": "<canto>\nIntra due cibi, distanti e moventi\nd’un modo, prima si morria di fame,\nche liber’ omo l’un recasse ai denti;\nsì si starebbe un agno intra due brame\ndi fieri lupi, igualmente temendo;\nsì si starebbe un cane intra due dame:\nper che, s’i’ mi tacea, me non riprendo,\nda li miei dubbi d’un modo sospinto,\npoi ch’era necessario, né commendo.\nIo mi tacea, ma ’l mio disir dipinto\nm’era nel viso, e ’l dimandar con ello,\npiù caldo assai che per parlar distinto.\nFé sì Beatrice qual fé Danïello,\nNabuccodonosor levando d’ira,\nche l’avea fatto ingiustamente fello;\ne disse: «Io veggio ben come ti tira\nuno e altro disio, sì che tua cura\nsé stessa lega sì che fuor non spira.\nTu argomenti: “Se ’l buon voler dura,\nla vïolenza altrui per qual ragione\ndi meritar mi scema la misura?”.\nAncor di dubitar ti dà cagione\nparer tornarsi l’anime a le stelle,\nsecondo la sentenza di Platone.\nQueste son le question che nel tuo velle\npontano igualmente; e però pria\ntratterò quella che più ha di felle.\nD’i Serafin colui che più s’india,\nMoïsè, Samuel, e quel Giovanni\nche prender vuoli, io dico, non Maria,\nnon hanno in altro cielo i loro scanni\nche questi spirti che mo t’appariro,\nné hanno a l’esser lor più o meno anni;\nma tutti fanno bello il primo giro,\ne differentemente han dolce vita\nper sentir più e men l’etterno spiro.\nQui si mostraro, non perché sortita\nsia questa spera lor, ma per far segno\nde la celestïal c’ha men salita.\nCosì parlar conviensi al vostro ingegno,\nperò che solo da sensato apprende\nciò che fa poscia d’intelletto degno.\nPer questo la Scrittura condescende\na vostra facultate, e piedi e mano\nattribuisce a Dio e altro intende;\ne Santa Chiesa con aspetto umano\nGabrïel e Michel vi rappresenta,\ne l’altro che Tobia rifece sano.\nQuel che Timeo de l’anime argomenta\nnon è simile a ciò che qui si vede,\nperò che, come dice, par che senta.\nDice che l’alma a la sua stella riede,\ncredendo quella quindi esser decisa\nquando natura per forma la diede;\ne forse sua sentenza è d’altra guisa\nche la voce non suona, ed esser puote\ncon intenzion da non esser derisa.\nS’elli intende tornare a queste ruote\nl’onor de la influenza e ’l biasmo, forse\nin alcun vero suo arco percuote.\nQuesto principio, male inteso, torse\ngià tutto il mondo quasi, sì che Giove,\nMercurio e Marte a nominar trascorse.\nL’altra dubitazion che ti commove\nha men velen, però che sua malizia\nnon ti poria menar da me altrove.\nParere ingiusta la nostra giustizia\nne li occhi d’i mortali, è argomento\ndi fede e non d’eretica nequizia.\nMa perché puote vostro accorgimento\nben penetrare a questa veritate,\ncome disiri, ti farò contento.\nSe vïolenza è quando quel che pate\nnïente conferisce a quel che sforza,\nnon fuor quest’ alme per essa scusate:\nché volontà, se non vuol, non s’ammorza,\nma fa come natura face in foco,\nse mille volte vïolenza il torza.\nPer che, s’ella si piega assai o poco,\nsegue la forza; e così queste fero\npossendo rifuggir nel santo loco.\nSe fosse stato lor volere intero,\ncome tenne Lorenzo in su la grada,\ne fece Muzio a la sua man severo,\ncosì l’avria ripinte per la strada\nond’ eran tratte, come fuoro sciolte;\nma così salda voglia è troppo rada.\nE per queste parole, se ricolte\nl’hai come dei, è l’argomento casso\nche t’avria fatto noia ancor più volte.\nMa or ti s’attraversa un altro passo\ndinanzi a li occhi, tal che per te stesso\nnon usciresti: pria saresti lasso.\nIo t’ho per certo ne la mente messo\nch’alma beata non poria mentire,\nperò ch’è sempre al primo vero appresso;\ne poi potesti da Piccarda udire\nche l’affezion del vel Costanza tenne;\nsì ch’ella par qui meco contradire.\nMolte fïate già, frate, addivenne\nche, per fuggir periglio, contra grato\nsi fé di quel che far non si convenne;\ncome Almeone, che, di ciò pregato\ndal padre suo, la propria madre spense,\nper non perder pietà si fé spietato.\nA questo punto voglio che tu pense\nche la forza al voler si mischia, e fanno\nsì che scusar non si posson l’offense.\nVoglia assoluta non consente al danno;\nma consentevi in tanto in quanto teme,\nse si ritrae, cadere in più affanno.\nPerò, quando Piccarda quello spreme,\nde la voglia assoluta intende, e io\nde l’altra; sì che ver diciamo insieme».\nCotal fu l’ondeggiar del santo rio\nch’uscì del fonte ond’ ogne ver deriva;\ntal puose in pace uno e altro disio.\n«O amanza del primo amante, o diva»,\ndiss’ io appresso, «il cui parlar m’inonda\ne scalda sì, che più e più m’avviva,\nnon è l’affezion mia tanto profonda,\nche basti a render voi grazia per grazia;\nma quei che vede e puote a ciò risponda.\nIo veggio ben che già mai non si sazia\nnostro intelletto, se ’l ver non lo illustra\ndi fuor dal qual nessun vero si spazia.\nPosasi in esso, come fera in lustra,\ntosto che giunto l’ha; e giugner puollo:\nse non, ciascun disio sarebbe frustra.\nNasce per quello, a guisa di rampollo,\na piè del vero il dubbio; ed è natura\nch’al sommo pinge noi di collo in collo.\nQuesto m’invita, questo m’assicura\ncon reverenza, donna, a dimandarvi\nd’un’altra verità che m’è oscura.\nIo vo’ saper se l’uom può sodisfarvi\nai voti manchi sì con altri beni,\nch’a la vostra statera non sien parvi».\nBeatrice mi guardò con li occhi pieni\ndi faville d’amor così divini,\nche, vinta, mia virtute diè le reni,\ne quasi mi perdei con li occhi chini.\n</canto>"}
{"text": "<canto>\n«S’io ti fiammeggio nel caldo d’amore\ndi là dal modo che ’n terra si vede,\nsì che del viso tuo vinco il valore,\nnon ti maravigliar, ché ciò procede\nda perfetto veder, che, come apprende,\ncosì nel bene appreso move il piede.\nIo veggio ben sì come già resplende\nne l’intelletto tuo l’etterna luce,\nche, vista, sola e sempre amore accende;\ne s’altra cosa vostro amor seduce,\nnon è se non di quella alcun vestigio,\nmal conosciuto, che quivi traluce.\nTu vuo’ saper se con altro servigio,\nper manco voto, si può render tanto\nche l’anima sicuri di letigio».\nSì cominciò Beatrice questo canto;\ne sì com’ uom che suo parlar non spezza,\ncontinüò così ’l processo santo:\n«Lo maggior don che Dio per sua larghezza\nfesse creando, e a la sua bontate\npiù conformato, e quel ch’e’ più apprezza,\nfu de la volontà la libertate;\ndi che le creature intelligenti,\ne tutte e sole, fuoro e son dotate.\nOr ti parrà, se tu quinci argomenti,\nl’alto valor del voto, s’è sì fatto\nche Dio consenta quando tu consenti;\nché, nel fermar tra Dio e l’omo il patto,\nvittima fassi di questo tesoro,\ntal quale io dico; e fassi col suo atto.\nDunque che render puossi per ristoro?\nSe credi bene usar quel c’hai offerto,\ndi maltolletto vuo’ far buon lavoro.\nTu se’ omai del maggior punto certo;\nma perché Santa Chiesa in ciò dispensa,\nche par contra lo ver ch’i’ t’ho scoverto,\nconvienti ancor sedere un poco a mensa,\nperò che ’l cibo rigido c’hai preso,\nrichiede ancora aiuto a tua dispensa.\nApri la mente a quel ch’io ti paleso\ne fermalvi entro; ché non fa scïenza,\nsanza lo ritenere, avere inteso.\nDue cose si convegnono a l’essenza\ndi questo sacrificio: l’una è quella\ndi che si fa; l’altr’ è la convenenza.\nQuest’ ultima già mai non si cancella\nse non servata; e intorno di lei\nsì preciso di sopra si favella:\nperò necessitato fu a li Ebrei\npur l’offerere, ancor ch’alcuna offerta\nsì permutasse, come saver dei.\nL’altra, che per materia t’è aperta,\npuote ben esser tal, che non si falla\nse con altra materia si converta.\nMa non trasmuti carco a la sua spalla\nper suo arbitrio alcun, sanza la volta\ne de la chiave bianca e de la gialla;\ne ogne permutanza credi stolta,\nse la cosa dimessa in la sorpresa\ncome ’l quattro nel sei non è raccolta.\nPerò qualunque cosa tanto pesa\nper suo valor che tragga ogne bilancia,\nsodisfar non si può con altra spesa.\nNon prendan li mortali il voto a ciancia;\nsiate fedeli, e a ciò far non bieci,\ncome Ieptè a la sua prima mancia;\ncui più si convenia dicer ‘Mal feci’,\nche, servando, far peggio; e così stolto\nritrovar puoi il gran duca de’ Greci,\nonde pianse Efigènia il suo bel volto,\ne fé pianger di sé i folli e i savi\nch’udir parlar di così fatto cólto.\nSiate, Cristiani, a muovervi più gravi:\nnon siate come penna ad ogne vento,\ne non crediate ch’ogne acqua vi lavi.\nAvete il novo e ’l vecchio Testamento,\ne ’l pastor de la Chiesa che vi guida;\nquesto vi basti a vostro salvamento.\nSe mala cupidigia altro vi grida,\nuomini siate, e non pecore matte,\nsì che ’l Giudeo di voi tra voi non rida!\nNon fate com’ agnel che lascia il latte\nde la sua madre, e semplice e lascivo\nseco medesmo a suo piacer combatte!».\nCosì Beatrice a me com’ ïo scrivo;\npoi si rivolse tutta disïante\na quella parte ove ’l mondo è più vivo.\nLo suo tacere e ’l trasmutar sembiante\npuoser silenzio al mio cupido ingegno,\nche già nuove questioni avea davante;\ne sì come saetta che nel segno\npercuote pria che sia la corda queta,\ncosì corremmo nel secondo regno.\nQuivi la donna mia vid’ io sì lieta,\ncome nel lume di quel ciel si mise,\nche più lucente se ne fé ’l pianeta.\nE se la stella si cambiò e rise,\nqual mi fec’ io che pur da mia natura\ntrasmutabile son per tutte guise!\nCome ’n peschiera ch’è tranquilla e pura\ntraggonsi i pesci a ciò che vien di fori\nper modo che lo stimin lor pastura,\nsì vid’ io ben più di mille splendori\ntrarsi ver’ noi, e in ciascun s’udia:\n«Ecco chi crescerà li nostri amori».\nE sì come ciascuno a noi venìa,\nvedeasi l’ombra piena di letizia\nnel folgór chiaro che di lei uscia.\nPensa, lettor, se quel che qui s’inizia\nnon procedesse, come tu avresti\ndi più savere angosciosa carizia;\ne per te vederai come da questi\nm’era in disio d’udir lor condizioni,\nsì come a li occhi mi fur manifesti.\n«O bene nato a cui veder li troni\ndel trïunfo etternal concede grazia\nprima che la milizia s’abbandoni,\ndel lume che per tutto il ciel si spazia\nnoi semo accesi; e però, se disii\ndi noi chiarirti, a tuo piacer ti sazia».\nCosì da un di quelli spirti pii\ndetto mi fu; e da Beatrice: «Dì, dì\nsicuramente, e credi come a dii».\n«Io veggio ben sì come tu t’annidi\nnel proprio lume, e che de li occhi il traggi,\nperch’ e’ corusca sì come tu ridi;\nma non so chi tu se’, né perché aggi,\nanima degna, il grado de la spera\nche si vela a’ mortai con altrui raggi».\nQuesto diss’ io diritto a la lumera\nche pria m’avea parlato; ond’ ella fessi\nlucente più assai di quel ch’ell’ era.\nSì come il sol che si cela elli stessi\nper troppa luce, come ’l caldo ha róse\nle temperanze d’i vapori spessi,\nper più letizia sì mi si nascose\ndentro al suo raggio la figura santa;\ne così chiusa chiusa mi rispuose\nnel modo che ’l seguente canto canta.\n</canto>"}
{"text": "<canto>\n«Poscia che Costantin l’aquila volse\ncontr’ al corso del ciel, ch’ella seguio\ndietro a l’antico che Lavina tolse,\ncento e cent’ anni e più l’uccel di Dio\nne lo stremo d’Europa si ritenne,\nvicino a’ monti de’ quai prima uscìo;\ne sotto l’ombra de le sacre penne\ngovernò ’l mondo lì di mano in mano,\ne, sì cangiando, in su la mia pervenne.\nCesare fui e son Iustinïano,\nche, per voler del primo amor ch’i’ sento,\nd’entro le leggi trassi il troppo e ’l vano.\nE prima ch’io a l’ovra fossi attento,\nuna natura in Cristo esser, non piùe,\ncredea, e di tal fede era contento;\nma ’l benedetto Agapito, che fue\nsommo pastore, a la fede sincera\nmi dirizzò con le parole sue.\nIo li credetti; e ciò che ’n sua fede era,\nvegg’ io or chiaro sì, come tu vedi\nogni contradizione e falsa e vera.\nTosto che con la Chiesa mossi i piedi,\na Dio per grazia piacque di spirarmi\nl’alto lavoro, e tutto ’n lui mi diedi;\ne al mio Belisar commendai l’armi,\ncui la destra del ciel fu sì congiunta,\nche segno fu ch’i’ dovessi posarmi.\nOr qui a la question prima s’appunta\nla mia risposta; ma sua condizione\nmi stringe a seguitare alcuna giunta,\nperché tu veggi con quanta ragione\nsi move contr’ al sacrosanto segno\ne chi ’l s’appropria e chi a lui s’oppone.\nVedi quanta virtù l’ha fatto degno\ndi reverenza; e cominciò da l’ora\nche Pallante morì per darli regno.\nTu sai ch’el fece in Alba sua dimora\nper trecento anni e oltre, infino al fine\nche i tre a’ tre pugnar per lui ancora.\nE sai ch’el fé dal mal de le Sabine\nal dolor di Lucrezia in sette regi,\nvincendo intorno le genti vicine.\nSai quel ch’el fé portato da li egregi\nRomani incontro a Brenno, incontro a Pirro,\nincontro a li altri principi e collegi;\nonde Torquato e Quinzio, che dal cirro\nnegletto fu nomato, i Deci e ’ Fabi\nebber la fama che volontier mirro.\nEsso atterrò l’orgoglio de li Aràbi\nche di retro ad Anibale passaro\nl’alpestre rocce, Po, di che tu labi.\nSott’ esso giovanetti trïunfaro\nScipïone e Pompeo; e a quel colle\nsotto ’l qual tu nascesti parve amaro.\nPoi, presso al tempo che tutto ’l ciel volle\nredur lo mondo a suo modo sereno,\nCesare per voler di Roma il tolle.\nE quel che fé da Varo infino a Reno,\nIsara vide ed Era e vide Senna\ne ogne valle onde Rodano è pieno.\nQuel che fé poi ch’elli uscì di Ravenna\ne saltò Rubicon, fu di tal volo,\nche nol seguiteria lingua né penna.\nInver’ la Spagna rivolse lo stuolo,\npoi ver’ Durazzo, e Farsalia percosse\nsì ch’al Nil caldo si sentì del duolo.\nAntandro e Simeonta, onde si mosse,\nrivide e là dov’ Ettore si cuba;\ne mal per Tolomeo poscia si scosse.\nDa indi scese folgorando a Iuba;\nonde si volse nel vostro occidente,\nove sentia la pompeana tuba.\nDi quel che fé col baiulo seguente,\nBruto con Cassio ne l’inferno latra,\ne Modena e Perugia fu dolente.\nPiangene ancor la trista Cleopatra,\nche, fuggendoli innanzi, dal colubro\nla morte prese subitana e atra.\nCon costui corse infino al lito rubro;\ncon costui puose il mondo in tanta pace,\nche fu serrato a Giano il suo delubro.\nMa ciò che ’l segno che parlar mi face\nfatto avea prima e poi era fatturo\nper lo regno mortal ch’a lui soggiace,\ndiventa in apparenza poco e scuro,\nse in mano al terzo Cesare si mira\ncon occhio chiaro e con affetto puro;\nché la viva giustizia che mi spira,\nli concedette, in mano a quel ch’i’ dico,\ngloria di far vendetta a la sua ira.\nOr qui t’ammira in ciò ch’io ti replìco:\nposcia con Tito a far vendetta corse\nde la vendetta del peccato antico.\nE quando il dente longobardo morse\nla Santa Chiesa, sotto le sue ali\nCarlo Magno, vincendo, la soccorse.\nOmai puoi giudicar di quei cotali\nch’io accusai di sopra e di lor falli,\nche son cagion di tutti vostri mali.\nL’uno al pubblico segno i gigli gialli\noppone, e l’altro appropria quello a parte,\nsì ch’è forte a veder chi più si falli.\nFaccian li Ghibellin, faccian lor arte\nsott’ altro segno, ché mal segue quello\nsempre chi la giustizia e lui diparte;\ne non l’abbatta esto Carlo novello\ncoi Guelfi suoi, ma tema de li artigli\nch’a più alto leon trasser lo vello.\nMolte fïate già pianser li figli\nper la colpa del padre, e non si creda\nche Dio trasmuti l’armi per suoi gigli!\nQuesta picciola stella si correda\nd’i buoni spirti che son stati attivi\nperché onore e fama li succeda:\ne quando li disiri poggian quivi,\nsì disvïando, pur convien che i raggi\ndel vero amore in sù poggin men vivi.\nMa nel commensurar d’i nostri gaggi\ncol merto è parte di nostra letizia,\nperché non li vedem minor né maggi.\nQuindi addolcisce la viva giustizia\nin noi l’affetto sì, che non si puote\ntorcer già mai ad alcuna nequizia.\nDiverse voci fanno dolci note;\ncosì diversi scanni in nostra vita\nrendon dolce armonia tra queste rote.\nE dentro a la presente margarita\nluce la luce di Romeo, di cui\nfu l’ovra grande e bella mal gradita.\nMa i Provenzai che fecer contra lui\nnon hanno riso; e però mal cammina\nqual si fa danno del ben fare altrui.\nQuattro figlie ebbe, e ciascuna reina,\nRamondo Beringhiere, e ciò li fece\nRomeo, persona umìle e peregrina.\nE poi il mosser le parole biece\na dimandar ragione a questo giusto,\nche li assegnò sette e cinque per diece,\nindi partissi povero e vetusto;\ne se ’l mondo sapesse il cor ch’elli ebbe\nmendicando sua vita a frusto a frusto,\nassai lo loda, e più lo loderebbe».\n</canto>"}
{"text": "<canto>\n«Osanna, sanctus Deus sabaòth,\nsuperillustrans claritate tua\nfelices ignes horum malacòth!».\nCosì, volgendosi a la nota sua,\nfu viso a me cantare essa sustanza,\nsopra la qual doppio lume s’addua;\ned essa e l’altre mossero a sua danza,\ne quasi velocissime faville\nmi si velar di sùbita distanza.\nIo dubitava e dicea ‘Dille, dille!’\nfra me, ‘dille’ dicea, ‘a la mia donna\nche mi diseta con le dolci stille’.\nMa quella reverenza che s’indonna\ndi tutto me, pur per Be e per ice,\nmi richinava come l’uom ch’assonna.\nPoco sofferse me cotal Beatrice\ne cominciò, raggiandomi d’un riso\ntal, che nel foco faria l’uom felice:\n«Secondo mio infallibile avviso,\ncome giusta vendetta giustamente\npunita fosse, t’ha in pensier miso;\nma io ti solverò tosto la mente;\ne tu ascolta, ché le mie parole\ndi gran sentenza ti faran presente.\nPer non soffrire a la virtù che vole\nfreno a suo prode, quell’ uom che non nacque,\ndannando sé, dannò tutta sua prole;\nonde l’umana specie inferma giacque\ngiù per secoli molti in grande errore,\nfin ch’al Verbo di Dio discender piacque\nu’ la natura, che dal suo fattore\ns’era allungata, unì a sé in persona\ncon l’atto sol del suo etterno amore.\nOr drizza il viso a quel ch’or si ragiona:\nquesta natura al suo fattore unita,\nqual fu creata, fu sincera e buona;\nma per sé stessa pur fu ella sbandita\ndi paradiso, però che si torse\nda via di verità e da sua vita.\nLa pena dunque che la croce porse\ns’a la natura assunta si misura,\nnulla già mai sì giustamente morse;\ne così nulla fu di tanta ingiura,\nguardando a la persona che sofferse,\nin che era contratta tal natura.\nPerò d’un atto uscir cose diverse:\nch’a Dio e a’ Giudei piacque una morte;\nper lei tremò la terra e ’l ciel s’aperse.\nNon ti dee oramai parer più forte,\nquando si dice che giusta vendetta\nposcia vengiata fu da giusta corte.\nMa io veggi’ or la tua mente ristretta\ndi pensiero in pensier dentro ad un nodo,\ndel qual con gran disio solver s’aspetta.\nTu dici: “Ben discerno ciò ch’i’ odo;\nma perché Dio volesse, m’è occulto,\na nostra redenzion pur questo modo”.\nQuesto decreto, frate, sta sepulto\na li occhi di ciascuno il cui ingegno\nne la fiamma d’amor non è adulto.\nVeramente, però ch’a questo segno\nmolto si mira e poco si discerne,\ndirò perché tal modo fu più degno.\nLa divina bontà, che da sé sperne\nogne livore, ardendo in sé, sfavilla\nsì che dispiega le bellezze etterne.\nCiò che da lei sanza mezzo distilla\nnon ha poi fine, perché non si move\nla sua imprenta quand’ ella sigilla.\nCiò che da essa sanza mezzo piove\nlibero è tutto, perché non soggiace\na la virtute de le cose nove.\nPiù l’è conforme, e però più le piace;\nché l’ardor santo ch’ogne cosa raggia,\nne la più somigliante è più vivace.\nDi tutte queste dote s’avvantaggia\nl’umana creatura, e s’una manca,\ndi sua nobilità convien che caggia.\nSolo il peccato è quel che la disfranca\ne falla dissimìle al sommo bene,\nper che del lume suo poco s’imbianca;\ne in sua dignità mai non rivene,\nse non rïempie, dove colpa vòta,\ncontra mal dilettar con giuste pene.\nVostra natura, quando peccò tota\nnel seme suo, da queste dignitadi,\ncome di paradiso, fu remota;\nné ricovrar potiensi, se tu badi\nben sottilmente, per alcuna via,\nsanza passar per un di questi guadi:\no che Dio solo per sua cortesia\ndimesso avesse, o che l’uom per sé isso\navesse sodisfatto a sua follia.\nFicca mo l’occhio per entro l’abisso\nde l’etterno consiglio, quanto puoi\nal mio parlar distrettamente fisso.\nNon potea l’uomo ne’ termini suoi\nmai sodisfar, per non potere ir giuso\ncon umiltate obedïendo poi,\nquanto disobediendo intese ir suso;\ne questa è la cagion per che l’uom fue\nda poter sodisfar per sé dischiuso.\nDunque a Dio convenia con le vie sue\nriparar l’omo a sua intera vita,\ndico con l’una, o ver con amendue.\nMa perché l’ovra tanto è più gradita\nda l’operante, quanto più appresenta\nde la bontà del core ond’ ell’ è uscita,\nla divina bontà che ’l mondo imprenta,\ndi proceder per tutte le sue vie,\na rilevarvi suso, fu contenta.\nNé tra l’ultima notte e ’l primo die\nsì alto o sì magnifico processo,\no per l’una o per l’altra, fu o fie:\nché più largo fu Dio a dar sé stesso\nper far l’uom sufficiente a rilevarsi,\nche s’elli avesse sol da sé dimesso;\ne tutti li altri modi erano scarsi\na la giustizia, se ’l Figliuol di Dio\nnon fosse umilïato ad incarnarsi.\nOr per empierti bene ogne disio,\nritorno a dichiararti in alcun loco,\nperché tu veggi lì così com’ io.\nTu dici: “Io veggio l’acqua, io veggio il foco,\nl’aere e la terra e tutte lor misture\nvenire a corruzione, e durar poco;\ne queste cose pur furon creature;\nper che, se ciò ch’è detto è stato vero,\nesser dovrien da corruzion sicure”.\nLi angeli, frate, e ’l paese sincero\nnel qual tu se’, dir si posson creati,\nsì come sono, in loro essere intero;\nma li alimenti che tu hai nomati\ne quelle cose che di lor si fanno\nda creata virtù sono informati.\nCreata fu la materia ch’elli hanno;\ncreata fu la virtù informante\nin queste stelle che ’ntorno a lor vanno.\nL’anima d’ogne bruto e de le piante\ndi complession potenzïata tira\nlo raggio e ’l moto de le luci sante;\nma vostra vita sanza mezzo spira\nla somma beninanza, e la innamora\ndi sé sì che poi sempre la disira.\nE quinci puoi argomentare ancora\nvostra resurrezion, se tu ripensi\ncome l’umana carne fessi allora\nche li primi parenti intrambo fensi».\n</canto>"}
{"text": "<canto>\nSolea creder lo mondo in suo periclo\nche la bella Ciprigna il folle amore\nraggiasse, volta nel terzo epiciclo;\nper che non pur a lei faceano onore\ndi sacrificio e di votivo grido\nle genti antiche ne l’antico errore;\nma Dïone onoravano e Cupido,\nquella per madre sua, questo per figlio,\ne dicean ch’el sedette in grembo a Dido;\ne da costei ond’ io principio piglio\npigliavano il vocabol de la stella\nche ’l sol vagheggia or da coppa or da ciglio.\nIo non m’accorsi del salire in ella;\nma d’esservi entro mi fé assai fede\nla donna mia ch’i’ vidi far più bella.\nE come in fiamma favilla si vede,\ne come in voce voce si discerne,\nquand’ una è ferma e altra va e riede,\nvid’ io in essa luce altre lucerne\nmuoversi in giro più e men correnti,\nal modo, credo, di lor viste interne.\nDi fredda nube non disceser venti,\no visibili o no, tanto festini,\nche non paressero impediti e lenti\na chi avesse quei lumi divini\nveduti a noi venir, lasciando il giro\npria cominciato in li alti Serafini;\ne dentro a quei che più innanzi appariro\nsonava ‘Osanna’ sì, che unque poi\ndi rïudir non fui sanza disiro.\nIndi si fece l’un più presso a noi\ne solo incominciò: «Tutti sem presti\nal tuo piacer, perché di noi ti gioi.\nNoi ci volgiam coi principi celesti\nd’un giro e d’un girare e d’una sete,\nai quali tu del mondo già dicesti:\n‘Voi che ’ntendendo il terzo ciel movete’;\ne sem sì pien d’amor, che, per piacerti,\nnon fia men dolce un poco di quïete».\nPoscia che li occhi miei si fuoro offerti\na la mia donna reverenti, ed essa\nfatti li avea di sé contenti e certi,\nrivolsersi a la luce che promessa\ntanto s’avea, e «Deh, chi siete?» fue\nla voce mia di grande affetto impressa.\nE quanta e quale vid’ io lei far piùe\nper allegrezza nova che s’accrebbe,\nquando parlai, a l’allegrezze sue!\nCosì fatta, mi disse: «Il mondo m’ebbe\ngiù poco tempo; e se più fosse stato,\nmolto sarà di mal, che non sarebbe.\nLa mia letizia mi ti tien celato\nche mi raggia dintorno e mi nasconde\nquasi animal di sua seta fasciato.\nAssai m’amasti, e avesti ben onde;\nche s’io fossi giù stato, io ti mostrava\ndi mio amor più oltre che le fronde.\nQuella sinistra riva che si lava\ndi Rodano poi ch’è misto con Sorga,\nper suo segnore a tempo m’aspettava,\ne quel corno d’Ausonia che s’imborga\ndi Bari e di Gaeta e di Catona,\nda ove Tronto e Verde in mare sgorga.\nFulgeami già in fronte la corona\ndi quella terra che ’l Danubio riga\npoi che le ripe tedesche abbandona.\nE la bella Trinacria, che caliga\ntra Pachino e Peloro, sopra ’l golfo\nche riceve da Euro maggior briga,\nnon per Tifeo ma per nascente solfo,\nattesi avrebbe li suoi regi ancora,\nnati per me di Carlo e di Ridolfo,\nse mala segnoria, che sempre accora\nli popoli suggetti, non avesse\nmosso Palermo a gridar: “Mora, mora!”.\nE se mio frate questo antivedesse,\nl’avara povertà di Catalogna\ngià fuggeria, perché non li offendesse;\nché veramente proveder bisogna\nper lui, o per altrui, sì ch’a sua barca\ncarcata più d’incarco non si pogna.\nLa sua natura, che di larga parca\ndiscese, avria mestier di tal milizia\nche non curasse di mettere in arca».\n«Però ch’i’ credo che l’alta letizia\nche ’l tuo parlar m’infonde, segnor mio,\nlà ’ve ogne ben si termina e s’inizia,\nper te si veggia come la vegg’ io,\ngrata m’è più; e anco quest’ ho caro\nperché ’l discerni rimirando in Dio.\nFatto m’hai lieto, e così mi fa chiaro,\npoi che, parlando, a dubitar m’hai mosso\ncom’ esser può, di dolce seme, amaro».\nQuesto io a lui; ed elli a me: «S’io posso\nmostrarti un vero, a quel che tu dimandi\nterrai lo viso come tien lo dosso.\nLo ben che tutto il regno che tu scandi\nvolge e contenta, fa esser virtute\nsua provedenza in questi corpi grandi.\nE non pur le nature provedute\nsono in la mente ch’è da sé perfetta,\nma esse insieme con la lor salute:\nper che quantunque quest’ arco saetta\ndisposto cade a proveduto fine,\nsì come cosa in suo segno diretta.\nSe ciò non fosse, il ciel che tu cammine\nproducerebbe sì li suoi effetti,\nche non sarebbero arti, ma ruine;\ne ciò esser non può, se li ’ntelletti\nche muovon queste stelle non son manchi,\ne manco il primo, che non li ha perfetti.\nVuo’ tu che questo ver più ti s’imbianchi?».\nE io: «Non già; ché impossibil veggio\nche la natura, in quel ch’è uopo, stanchi».\nOnd’ elli ancora: «Or dì: sarebbe il peggio\nper l’omo in terra, se non fosse cive?».\n«Sì», rispuos’ io; «e qui ragion non cheggio».\n«E puot’ elli esser, se giù non si vive\ndiversamente per diversi offici?\nNon, se ’l maestro vostro ben vi scrive».\nSì venne deducendo infino a quici;\nposcia conchiuse: «Dunque esser diverse\nconvien di vostri effetti le radici:\nper ch’un nasce Solone e altro Serse,\naltro Melchisedèch e altro quello\nche, volando per l’aere, il figlio perse.\nLa circular natura, ch’è suggello\na la cera mortal, fa ben sua arte,\nma non distingue l’un da l’altro ostello.\nQuinci addivien ch’Esaù si diparte\nper seme da Iacòb; e vien Quirino\nda sì vil padre, che si rende a Marte.\nNatura generata il suo cammino\nsimil farebbe sempre a’ generanti,\nse non vincesse il proveder divino.\nOr quel che t’era dietro t’è davanti:\nma perché sappi che di te mi giova,\nun corollario voglio che t’ammanti.\nSempre natura, se fortuna trova\ndiscorde a sé, com’ ogne altra semente\nfuor di sua regïon, fa mala prova.\nE se ’l mondo là giù ponesse mente\nal fondamento che natura pone,\nseguendo lui, avria buona la gente.\nMa voi torcete a la religïone\ntal che fia nato a cignersi la spada,\ne fate re di tal ch’è da sermone;\nonde la traccia vostra è fuor di strada».\n</canto>"}
{"text": "<canto>\nDa poi che Carlo tuo, bella Clemenza,\nm’ebbe chiarito, mi narrò li ’nganni\nche ricever dovea la sua semenza;\nma disse: «Taci e lascia muover li anni»;\nsì ch’io non posso dir se non che pianto\ngiusto verrà di retro ai vostri danni.\nE già la vita di quel lume santo\nrivolta s’era al Sol che la rïempie\ncome quel ben ch’a ogne cosa è tanto.\nAhi anime ingannate e fatture empie,\nche da sì fatto ben torcete i cuori,\ndrizzando in vanità le vostre tempie!\nEd ecco un altro di quelli splendori\nver’ me si fece, e ’l suo voler piacermi\nsignificava nel chiarir di fori.\nLi occhi di Bëatrice, ch’eran fermi\nsovra me, come pria, di caro assenso\nal mio disio certificato fermi.\n«Deh, metti al mio voler tosto compenso,\nbeato spirto», dissi, «e fammi prova\nch’i’ possa in te refletter quel ch’io penso!».\nOnde la luce che m’era ancor nova,\ndel suo profondo, ond’ ella pria cantava,\nseguette come a cui di ben far giova:\n«In quella parte de la terra prava\nitalica che siede tra Rïalto\ne le fontane di Brenta e di Piava,\nsi leva un colle, e non surge molt’ alto,\nlà onde scese già una facella\nche fece a la contrada un grande assalto.\nD’una radice nacqui e io ed ella:\nCunizza fui chiamata, e qui refulgo\nperché mi vinse il lume d’esta stella;\nma lietamente a me medesma indulgo\nla cagion di mia sorte, e non mi noia;\nche parria forse forte al vostro vulgo.\nDi questa luculenta e cara gioia\ndel nostro cielo che più m’è propinqua,\ngrande fama rimase; e pria che moia,\nquesto centesimo anno ancor s’incinqua:\nvedi se far si dee l’omo eccellente,\nsì ch’altra vita la prima relinqua.\nE ciò non pensa la turba presente\nche Tagliamento e Adice richiude,\nné per esser battuta ancor si pente;\nma tosto fia che Padova al palude\ncangerà l’acqua che Vincenza bagna,\nper essere al dover le genti crude;\ne dove Sile e Cagnan s’accompagna,\ntal signoreggia e va con la testa alta,\nche già per lui carpir si fa la ragna.\nPiangerà Feltro ancora la difalta\nde l’empio suo pastor, che sarà sconcia\nsì, che per simil non s’entrò in malta.\nTroppo sarebbe larga la bigoncia\nche ricevesse il sangue ferrarese,\ne stanco chi ’l pesasse a oncia a oncia,\nche donerà questo prete cortese\nper mostrarsi di parte; e cotai doni\nconformi fieno al viver del paese.\nSù sono specchi, voi dicete Troni,\nonde refulge a noi Dio giudicante;\nsì che questi parlar ne paion buoni».\nQui si tacette; e fecemi sembiante\nche fosse ad altro volta, per la rota\nin che si mise com’ era davante.\nL’altra letizia, che m’era già nota\nper cara cosa, mi si fece in vista\nqual fin balasso in che lo sol percuota.\nPer letiziar là sù fulgor s’acquista,\nsì come riso qui; ma giù s’abbuia\nl’ombra di fuor, come la mente è trista.\n«Dio vede tutto, e tuo veder s’inluia»,\ndiss’ io, «beato spirto, sì che nulla\nvoglia di sé a te puot’ esser fuia.\nDunque la voce tua, che ’l ciel trastulla\nsempre col canto di quei fuochi pii\nche di sei ali facen la coculla,\nperché non satisface a’ miei disii?\nGià non attendere’ io tua dimanda,\ns’io m’intuassi, come tu t’inmii».\n«La maggior valle in che l’acqua si spanda»,\nincominciaro allor le sue parole,\n«fuor di quel mar che la terra inghirlanda,\ntra ’ discordanti liti contra ’l sole\ntanto sen va, che fa meridïano\nlà dove l’orizzonte pria far suole.\nDi quella valle fu’ io litorano\ntra Ebro e Macra, che per cammin corto\nparte lo Genovese dal Toscano.\nAd un occaso quasi e ad un orto\nBuggea siede e la terra ond’ io fui,\nche fé del sangue suo già caldo il porto.\nFolco mi disse quella gente a cui\nfu noto il nome mio; e questo cielo\ndi me s’imprenta, com’ io fe’ di lui;\nché più non arse la figlia di Belo,\nnoiando e a Sicheo e a Creusa,\ndi me, infin che si convenne al pelo;\nné quella Rodopëa che delusa\nfu da Demofoonte, né Alcide\nquando Iole nel core ebbe rinchiusa.\nNon però qui si pente, ma si ride,\nnon de la colpa, ch’a mente non torna,\nma del valor ch’ordinò e provide.\nQui si rimira ne l’arte ch’addorna\ncotanto affetto, e discernesi ’l bene\nper che ’l mondo di sù quel di giù torna.\nMa perché tutte le tue voglie piene\nten porti che son nate in questa spera,\nproceder ancor oltre mi convene.\nTu vuo’ saper chi è in questa lumera\nche qui appresso me così scintilla\ncome raggio di sole in acqua mera.\nOr sappi che là entro si tranquilla\nRaab; e a nostr’ ordine congiunta,\ndi lei nel sommo grado si sigilla.\nDa questo cielo, in cui l’ombra s’appunta\nche ’l vostro mondo face, pria ch’altr’ alma\ndel trïunfo di Cristo fu assunta.\nBen si convenne lei lasciar per palma\nin alcun cielo de l’alta vittoria\nche s’acquistò con l’una e l’altra palma,\nperch’ ella favorò la prima gloria\ndi Iosüè in su la Terra Santa,\nche poco tocca al papa la memoria.\nLa tua città, che di colui è pianta\nche pria volse le spalle al suo fattore\ne di cui è la ’nvidia tanto pianta,\nproduce e spande il maladetto fiore\nc’ha disvïate le pecore e li agni,\nperò che fatto ha lupo del pastore.\nPer questo l’Evangelio e i dottor magni\nson derelitti, e solo ai Decretali\nsi studia, sì che pare a’ lor vivagni.\nA questo intende il papa e ’ cardinali;\nnon vanno i lor pensieri a Nazarette,\nlà dove Gabrïello aperse l’ali.\nMa Vaticano e l’altre parti elette\ndi Roma che son state cimitero\na la milizia che Pietro seguette,\ntosto libere fien de l’avoltero».\n</canto>"}
{"text": "<canto>\nGuardando nel suo Figlio con l’Amore\nche l’uno e l’altro etternalmente spira,\nlo primo e ineffabile Valore\nquanto per mente e per loco si gira\ncon tant’ ordine fé, ch’esser non puote\nsanza gustar di lui chi ciò rimira.\nLeva dunque, lettore, a l’alte rote\nmeco la vista, dritto a quella parte\ndove l’un moto e l’altro si percuote;\ne lì comincia a vagheggiar ne l’arte\ndi quel maestro che dentro a sé l’ama,\ntanto che mai da lei l’occhio non parte.\nVedi come da indi si dirama\nl’oblico cerchio che i pianeti porta,\nper sodisfare al mondo che li chiama.\nChe se la strada lor non fosse torta,\nmolta virtù nel ciel sarebbe in vano,\ne quasi ogne potenza qua giù morta;\ne se dal dritto più o men lontano\nfosse ’l partire, assai sarebbe manco\ne giù e sù de l’ordine mondano.\nOr ti riman, lettor, sovra ’l tuo banco,\ndietro pensando a ciò che si preliba,\ns’esser vuoi lieto assai prima che stanco.\nMesso t’ho innanzi: omai per te ti ciba;\nché a sé torce tutta la mia cura\nquella materia ond’ io son fatto scriba.\nLo ministro maggior de la natura,\nche del valor del ciel lo mondo imprenta\ne col suo lume il tempo ne misura,\ncon quella parte che sù si rammenta\ncongiunto, si girava per le spire\nin che più tosto ognora s’appresenta;\ne io era con lui; ma del salire\nnon m’accors’ io, se non com’ uom s’accorge,\nanzi ’l primo pensier, del suo venire.\nÈ Bëatrice quella che sì scorge\ndi bene in meglio, sì subitamente\nche l’atto suo per tempo non si sporge.\nQuant’ esser convenia da sé lucente\nquel ch’era dentro al sol dov’ io entra’mi,\nnon per color, ma per lume parvente!\nPerch’ io lo ’ngegno e l’arte e l’uso chiami,\nsì nol direi che mai s’imaginasse;\nma creder puossi e di veder si brami.\nE se le fantasie nostre son basse\na tanta altezza, non è maraviglia;\nché sopra ’l sol non fu occhio ch’andasse.\nTal era quivi la quarta famiglia\nde l’alto Padre, che sempre la sazia,\nmostrando come spira e come figlia.\nE Bëatrice cominciò: «Ringrazia,\nringrazia il Sol de li angeli, ch’a questo\nsensibil t’ha levato per sua grazia».\nCor di mortal non fu mai sì digesto\na divozione e a rendersi a Dio\ncon tutto ’l suo gradir cotanto presto,\ncome a quelle parole mi fec’ io;\ne sì tutto ’l mio amore in lui si mise,\nche Bëatrice eclissò ne l’oblio.\nNon le dispiacque; ma sì se ne rise,\nche lo splendor de li occhi suoi ridenti\nmia mente unita in più cose divise.\nIo vidi più folgór vivi e vincenti\nfar di noi centro e di sé far corona,\npiù dolci in voce che in vista lucenti:\ncosì cinger la figlia di Latona\nvedem talvolta, quando l’aere è pregno,\nsì che ritenga il fil che fa la zona.\nNe la corte del cielo, ond’ io rivegno,\nsi trovan molte gioie care e belle\ntanto che non si posson trar del regno;\ne ’l canto di quei lumi era di quelle;\nchi non s’impenna sì che là sù voli,\ndal muto aspetti quindi le novelle.\nPoi, sì cantando, quelli ardenti soli\nsi fuor girati intorno a noi tre volte,\ncome stelle vicine a’ fermi poli,\ndonne mi parver, non da ballo sciolte,\nma che s’arrestin tacite, ascoltando\nfin che le nove note hanno ricolte.\nE dentro a l’un senti’ cominciar: «Quando\nlo raggio de la grazia, onde s’accende\nverace amore e che poi cresce amando,\nmultiplicato in te tanto resplende,\nche ti conduce su per quella scala\nu’ sanza risalir nessun discende;\nqual ti negasse il vin de la sua fiala\nper la tua sete, in libertà non fora\nse non com’ acqua ch’al mar non si cala.\nTu vuo’ saper di quai piante s’infiora\nquesta ghirlanda che ’ntorno vagheggia\nla bella donna ch’al ciel t’avvalora.\nIo fui de li agni de la santa greggia\nche Domenico mena per cammino\nu’ ben s’impingua se non si vaneggia.\nQuesti che m’è a destra più vicino,\nfrate e maestro fummi, ed esso Alberto\nè di Cologna, e io Thomas d’Aquino.\nSe sì di tutti li altri esser vuo’ certo,\ndi retro al mio parlar ten vien col viso\ngirando su per lo beato serto.\nQuell’ altro fiammeggiare esce del riso\ndi Grazïan, che l’uno e l’altro foro\naiutò sì che piace in paradiso.\nL’altro ch’appresso addorna il nostro coro,\nquel Pietro fu che con la poverella\nofferse a Santa Chiesa suo tesoro.\nLa quinta luce, ch’è tra noi più bella,\nspira di tale amor, che tutto ’l mondo\nlà giù ne gola di saper novella:\nentro v’è l’alta mente u’ sì profondo\nsaver fu messo, che, se ’l vero è vero,\na veder tanto non surse il secondo.\nAppresso vedi il lume di quel cero\nche giù in carne più a dentro vide\nl’angelica natura e ’l ministero.\nNe l’altra piccioletta luce ride\nquello avvocato de’ tempi cristiani\ndel cui latino Augustin si provide.\nOr se tu l’occhio de la mente trani\ndi luce in luce dietro a le mie lode,\ngià de l’ottava con sete rimani.\nPer vedere ogne ben dentro vi gode\nl’anima santa che ’l mondo fallace\nfa manifesto a chi di lei ben ode.\nLo corpo ond’ ella fu cacciata giace\ngiuso in Cieldauro; ed essa da martiro\ne da essilio venne a questa pace.\nVedi oltre fiammeggiar l’ardente spiro\nd’Isidoro, di Beda e di Riccardo,\nche a considerar fu più che viro.\nQuesti onde a me ritorna il tuo riguardo,\nè ’l lume d’uno spirto che ’n pensieri\ngravi a morir li parve venir tardo:\nessa è la luce etterna di Sigieri,\nche, leggendo nel Vico de li Strami,\nsilogizzò invidïosi veri».\nIndi, come orologio che ne chiami\nne l’ora che la sposa di Dio surge\na mattinar lo sposo perché l’ami,\nche l’una parte e l’altra tira e urge,\ntin tin sonando con sì dolce nota,\nche ’l ben disposto spirto d’amor turge;\ncosì vid’ ïo la gloriosa rota\nmuoversi e render voce a voce in tempra\ne in dolcezza ch’esser non pò nota\nse non colà dove gioir s’insempra.\n</canto>"}
{"text": "<canto>\nO insensata cura de’ mortali,\nquanto son difettivi silogismi\nquei che ti fanno in basso batter l’ali!\nChi dietro a iura e chi ad amforismi\nsen giva, e chi seguendo sacerdozio,\ne chi regnar per forza o per sofismi,\ne chi rubare e chi civil negozio,\nchi nel diletto de la carne involto\ns’affaticava e chi si dava a l’ozio,\nquando, da tutte queste cose sciolto,\ncon Bëatrice m’era suso in cielo\ncotanto glorïosamente accolto.\nPoi che ciascuno fu tornato ne lo\npunto del cerchio in che avanti s’era,\nfermossi, come a candellier candelo.\nE io senti’ dentro a quella lumera\nche pria m’avea parlato, sorridendo\nincominciar, faccendosi più mera:\n«Così com’ io del suo raggio resplendo,\nsì, riguardando ne la luce etterna,\nli tuoi pensieri onde cagioni apprendo.\nTu dubbi, e hai voler che si ricerna\nin sì aperta e ’n sì distesa lingua\nlo dicer mio, ch’al tuo sentir si sterna,\nove dinanzi dissi: “U’ ben s’impingua”,\ne là u’ dissi: “Non nacque il secondo”;\ne qui è uopo che ben si distingua.\nLa provedenza, che governa il mondo\ncon quel consiglio nel quale ogne aspetto\ncreato è vinto pria che vada al fondo,\nperò che andasse ver’ lo suo diletto\nla sposa di colui ch’ad alte grida\ndisposò lei col sangue benedetto,\nin sé sicura e anche a lui più fida,\ndue principi ordinò in suo favore,\nche quinci e quindi le fosser per guida.\nL’un fu tutto serafico in ardore;\nl’altro per sapïenza in terra fue\ndi cherubica luce uno splendore.\nDe l’un dirò, però che d’amendue\nsi dice l’un pregiando, qual ch’om prende,\nperch’ ad un fine fur l’opere sue.\nIntra Tupino e l’acqua che discende\ndel colle eletto dal beato Ubaldo,\nfertile costa d’alto monte pende,\nonde Perugia sente freddo e caldo\nda Porta Sole; e di rietro le piange\nper grave giogo Nocera con Gualdo.\nDi questa costa, là dov’ ella frange\npiù sua rattezza, nacque al mondo un sole,\ncome fa questo talvolta di Gange.\nPerò chi d’esso loco fa parole,\nnon dica Ascesi, ché direbbe corto,\nma Orïente, se proprio dir vuole.\nNon era ancor molto lontan da l’orto,\nch’el cominciò a far sentir la terra\nde la sua gran virtute alcun conforto;\nché per tal donna, giovinetto, in guerra\ndel padre corse, a cui, come a la morte,\nla porta del piacer nessun diserra;\ne dinanzi a la sua spirital corte\net coram patre le si fece unito;\nposcia di dì in dì l’amò più forte.\nQuesta, privata del primo marito,\nmillecent’ anni e più dispetta e scura\nfino a costui si stette sanza invito;\nné valse udir che la trovò sicura\ncon Amiclate, al suon de la sua voce,\ncolui ch’a tutto ’l mondo fé paura;\nné valse esser costante né feroce,\nsì che, dove Maria rimase giuso,\nella con Cristo pianse in su la croce.\nMa perch’ io non proceda troppo chiuso,\nFrancesco e Povertà per questi amanti\nprendi oramai nel mio parlar diffuso.\nLa lor concordia e i lor lieti sembianti,\namore e maraviglia e dolce sguardo\nfacieno esser cagion di pensier santi;\ntanto che ’l venerabile Bernardo\nsi scalzò prima, e dietro a tanta pace\ncorse e, correndo, li parve esser tardo.\nOh ignota ricchezza! oh ben ferace!\nScalzasi Egidio, scalzasi Silvestro\ndietro a lo sposo, sì la sposa piace.\nIndi sen va quel padre e quel maestro\ncon la sua donna e con quella famiglia\nche già legava l’umile capestro.\nNé li gravò viltà di cuor le ciglia\nper esser fi’ di Pietro Bernardone,\nné per parer dispetto a maraviglia;\nma regalmente sua dura intenzione\nad Innocenzio aperse, e da lui ebbe\nprimo sigillo a sua religïone.\nPoi che la gente poverella crebbe\ndietro a costui, la cui mirabil vita\nmeglio in gloria del ciel si canterebbe,\ndi seconda corona redimita\nfu per Onorio da l’Etterno Spiro\nla santa voglia d’esto archimandrita.\nE poi che, per la sete del martiro,\nne la presenza del Soldan superba\npredicò Cristo e li altri che ’l seguiro,\ne per trovare a conversione acerba\ntroppo la gente e per non stare indarno,\nredissi al frutto de l’italica erba,\nnel crudo sasso intra Tevero e Arno\nda Cristo prese l’ultimo sigillo,\nche le sue membra due anni portarno.\nQuando a colui ch’a tanto ben sortillo\npiacque di trarlo suso a la mercede\nch’el meritò nel suo farsi pusillo,\na’ frati suoi, sì com’ a giuste rede,\nraccomandò la donna sua più cara,\ne comandò che l’amassero a fede;\ne del suo grembo l’anima preclara\nmover si volle, tornando al suo regno,\ne al suo corpo non volle altra bara.\nPensa oramai qual fu colui che degno\ncollega fu a mantener la barca\ndi Pietro in alto mar per dritto segno;\ne questo fu il nostro patrïarca;\nper che qual segue lui, com’ el comanda,\ndiscerner puoi che buone merce carca.\nMa ’l suo pecuglio di nova vivanda\nè fatto ghiotto, sì ch’esser non puote\nche per diversi salti non si spanda;\ne quanto le sue pecore remote\ne vagabunde più da esso vanno,\npiù tornano a l’ovil di latte vòte.\nBen son di quelle che temono ’l danno\ne stringonsi al pastor; ma son sì poche,\nche le cappe fornisce poco panno.\nOr, se le mie parole non son fioche,\nse la tua audïenza è stata attenta,\nse ciò ch’è detto a la mente revoche,\nin parte fia la tua voglia contenta,\nperché vedrai la pianta onde si scheggia,\ne vedra’ il corrègger che argomenta\n“U’ ben s’impingua, se non si vaneggia”».\n</canto>"}
{"text": "<canto>\nSì tosto come l’ultima parola\nla benedetta fiamma per dir tolse,\na rotar cominciò la santa mola;\ne nel suo giro tutta non si volse\nprima ch’un’altra di cerchio la chiuse,\ne moto a moto e canto a canto colse;\n</canto>"}
{"text": "<canto>\nnostre serene in quelle dolci tube,\nquanto primo splendor quel ch’e’ refuse.\nCome si volgon per tenera nube\ndue archi paralelli e concolori,\nquando Iunone a sua ancella iube,\nnascendo di quel d’entro quel di fori,\na guisa del parlar di quella vaga\nch’amor consunse come sol vapori,\ne fanno qui la gente esser presaga,\nper lo patto che Dio con Noè puose,\ndel mondo che già mai più non s’allaga:\ncosì di quelle sempiterne rose\nvolgiensi circa noi le due ghirlande,\ne sì l’estrema a l’intima rispuose.\nPoi che ’l tripudio e l’altra festa grande,\nsì del cantare e sì del fiammeggiarsi\nluce con luce gaudïose e blande,\ninsieme a punto e a voler quetarsi,\npur come li occhi ch’al piacer che i move\nconviene insieme chiudere e levarsi;\ndel cor de l’una de le luci nove\nsi mosse voce, che l’ago a la stella\nparer mi fece in volgermi al suo dove;\ne cominciò: «L’amor che mi fa bella\nmi tragge a ragionar de l’altro duca\nper cui del mio sì ben ci si favella.\nDegno è che, dov’ è l’un, l’altro s’induca:\nsì che, com’ elli ad una militaro,\ncosì la gloria loro insieme luca.\nL’essercito di Cristo, che sì caro\ncostò a rïarmar, dietro a la ’nsegna\nsi movea tardo, sospeccioso e raro,\nquando lo ’mperador che sempre regna\nprovide a la milizia, ch’era in forse,\nper sola grazia, non per esser degna;\ne, come è detto, a sua sposa soccorse\ncon due campioni, al cui fare, al cui dire\nlo popol disvïato si raccorse.\nIn quella parte ove surge ad aprire\nZefiro dolce le novelle fronde\ndi che si vede Europa rivestire,\nnon molto lungi al percuoter de l’onde\ndietro a le quali, per la lunga foga,\nlo sol talvolta ad ogne uom si nasconde,\nsiede la fortunata Calaroga\nsotto la protezion del grande scudo\nin che soggiace il leone e soggioga:\ndentro vi nacque l’amoroso drudo\nde la fede cristiana, il santo atleta\nbenigno a’ suoi e a’ nemici crudo;\ne come fu creata, fu repleta\nsì la sua mente di viva vertute\nche, ne la madre, lei fece profeta.\nPoi che le sponsalizie fuor compiute\nal sacro fonte intra lui e la Fede,\nu’ si dotar di mutüa salute,\nla donna che per lui l’assenso diede,\nvide nel sonno il mirabile frutto\nch’uscir dovea di lui e de le rede;\ne perché fosse qual era in costrutto,\nquinci si mosse spirito a nomarlo\ndel possessivo di cui era tutto.\nDomenico fu detto; e io ne parlo\nsì come de l’agricola che Cristo\nelesse a l’orto suo per aiutarlo.\nBen parve messo e famigliar di Cristo:\nche ’l primo amor che ’n lui fu manifesto,\nfu al primo consiglio che diè Cristo.\nSpesse fïate fu tacito e desto\ntrovato in terra da la sua nutrice,\ncome dicesse: ‘Io son venuto a questo’.\nOh padre suo veramente Felice!\noh madre sua veramente Giovanna,\nse, interpretata, val come si dice!\nNon per lo mondo, per cui mo s’affanna\ndi retro ad Ostïense e a Taddeo,\nma per amor de la verace manna\nin picciol tempo gran dottor si feo;\ntal che si mise a circüir la vigna\nche tosto imbianca, se ’l vignaio è reo.\nE a la sedia che fu già benigna\npiù a’ poveri giusti, non per lei,\nma per colui che siede, che traligna,\nnon dispensare o due o tre per sei,\nnon la fortuna di prima vacante,\nnon decimas, quae sunt pauperum Dei,\naddimandò, ma contro al mondo errante\nlicenza di combatter per lo seme\ndel qual ti fascian ventiquattro piante.\nPoi, con dottrina e con volere insieme,\ncon l’officio appostolico si mosse\nquasi torrente ch’alta vena preme;\ne ne li sterpi eretici percosse\nl’impeto suo, più vivamente quivi\ndove le resistenze eran più grosse.\nDi lui si fecer poi diversi rivi\nonde l’orto catolico si riga,\nsì che i suoi arbuscelli stan più vivi.\nSe tal fu l’una rota de la biga\nin che la Santa Chiesa si difese\ne vinse in campo la sua civil briga,\nben ti dovrebbe assai esser palese\nl’eccellenza de l’altra, di cui Tomma\ndinanzi al mio venir fu sì cortese.\nMa l’orbita che fé la parte somma\ndi sua circunferenza, è derelitta,\nsì ch’è la muffa dov’ era la gromma.\nLa sua famiglia, che si mosse dritta\ncoi piedi a le sue orme, è tanto volta,\nche quel dinanzi a quel di retro gitta;\ne tosto si vedrà de la ricolta\nde la mala coltura, quando il loglio\nsi lagnerà che l’arca li sia tolta.\nBen dico, chi cercasse a foglio a foglio\nnostro volume, ancor troveria carta\nu’ leggerebbe “I’ mi son quel ch’i’ soglio”;\nma non fia da Casal né d’Acquasparta,\nlà onde vegnon tali a la scrittura,\nch’uno la fugge e altro la coarta.\nIo son la vita di Bonaventura\nda Bagnoregio, che ne’ grandi offici\nsempre pospuosi la sinistra cura.\nIlluminato e Augustin son quici,\nche fuor de’ primi scalzi poverelli\nche nel capestro a Dio si fero amici.\nUgo da San Vittore è qui con elli,\ne Pietro Mangiadore e Pietro Spano,\nlo qual giù luce in dodici libelli;\nNatàn profeta e ’l metropolitano\nCrisostomo e Anselmo e quel Donato\nch’a la prim’ arte degnò porre mano.\nRabano è qui, e lucemi dallato\nil calavrese abate Giovacchino\ndi spirito profetico dotato.\nAd inveggiar cotanto paladino\nmi mosse l’infiammata cortesia\ndi fra Tommaso e ’l discreto latino;\ne mosse meco questa compagnia».\n</canto>"}
{"text": "<canto>\nImagini, chi bene intender cupe\nquel ch’i’ or vidi—e ritegna l’image,\nmentre ch’io dico, come ferma rupe—,\nquindici stelle che ’n diverse plage\nlo ciel avvivan di tanto sereno\nche soperchia de l’aere ogne compage;\nimagini quel carro a cu’ il seno\nbasta del nostro cielo e notte e giorno,\nsì ch’al volger del temo non vien meno;\nimagini la bocca di quel corno\nche si comincia in punta de lo stelo\na cui la prima rota va dintorno,\naver fatto di sé due segni in cielo,\nqual fece la figliuola di Minoi\nallora che sentì di morte il gelo;\ne l’un ne l’altro aver li raggi suoi,\ne amendue girarsi per maniera\nche l’uno andasse al primo e l’altro al poi;\ne avrà quasi l’ombra de la vera\ncostellazione e de la doppia danza\nche circulava il punto dov’ io era:\npoi ch’è tanto di là da nostra usanza,\nquanto di là dal mover de la Chiana\nsi move il ciel che tutti li altri avanza.\nLì si cantò non Bacco, non Peana,\nma tre persone in divina natura,\ne in una persona essa e l’umana.\nCompié ’l cantare e ’l volger sua misura;\ne attesersi a noi quei santi lumi,\nfelicitando sé di cura in cura.\nRuppe il silenzio ne’ concordi numi\nposcia la luce in che mirabil vita\ndel poverel di Dio narrata fumi,\ne disse: «Quando l’una paglia è trita,\nquando la sua semenza è già riposta,\na batter l’altra dolce amor m’invita.\nTu credi che nel petto onde la costa\nsi trasse per formar la bella guancia\nil cui palato a tutto ’l mondo costa,\ne in quel che, forato da la lancia,\ne prima e poscia tanto sodisfece,\nche d’ogne colpa vince la bilancia,\nquantunque a la natura umana lece\naver di lume, tutto fosse infuso\nda quel valor che l’uno e l’altro fece;\ne però miri a ciò ch’io dissi suso,\nquando narrai che non ebbe ’l secondo\nlo ben che ne la quinta luce è chiuso.\nOr apri li occhi a quel ch’io ti rispondo,\ne vedräi il tuo credere e ’l mio dire\nnel vero farsi come centro in tondo.\nCiò che non more e ciò che può morire\nnon è se non splendor di quella idea\nche partorisce, amando, il nostro Sire;\nché quella viva luce che sì mea\ndal suo lucente, che non si disuna\nda lui né da l’amor ch’a lor s’intrea,\nper sua bontate il suo raggiare aduna,\nquasi specchiato, in nove sussistenze,\netternalmente rimanendosi una.\nQuindi discende a l’ultime potenze\ngiù d’atto in atto, tanto divenendo,\nche più non fa che brevi contingenze;\ne queste contingenze essere intendo\nle cose generate, che produce\ncon seme e sanza seme il ciel movendo.\nLa cera di costoro e chi la duce\nnon sta d’un modo; e però sotto ’l segno\nidëale poi più e men traluce.\nOnd’ elli avvien ch’un medesimo legno,\nsecondo specie, meglio e peggio frutta;\ne voi nascete con diverso ingegno.\nSe fosse a punto la cera dedutta\ne fosse il cielo in sua virtù supprema,\nla luce del suggel parrebbe tutta;\nma la natura la dà sempre scema,\nsimilemente operando a l’artista\nch’a l’abito de l’arte ha man che trema.\nPerò se ’l caldo amor la chiara vista\nde la prima virtù dispone e segna,\ntutta la perfezion quivi s’acquista.\nCosì fu fatta già la terra degna\ndi tutta l’animal perfezïone;\ncosì fu fatta la Vergine pregna;\nsì ch’io commendo tua oppinïone,\nche l’umana natura mai non fue\nné fia qual fu in quelle due persone.\nOr s’i’ non procedesse avanti piùe,\n‘Dunque, come costui fu sanza pare?’\ncomincerebber le parole tue.\nMa perché paia ben ciò che non pare,\npensa chi era, e la cagion che ’l mosse,\nquando fu detto “Chiedi”, a dimandare.\nNon ho parlato sì, che tu non posse\nben veder ch’el fu re, che chiese senno\nacciò che re sufficïente fosse;\nnon per sapere il numero in che enno\nli motor di qua sù, o se necesse\ncon contingente mai necesse fenno;\nnon si est dare primum motum esse,\no se del mezzo cerchio far si puote\ntrïangol sì ch’un retto non avesse.\nOnde, se ciò ch’io dissi e questo note,\nregal prudenza è quel vedere impari\nin che lo stral di mia intenzion percuote;\ne se al “surse” drizzi li occhi chiari,\nvedrai aver solamente respetto\nai regi, che son molti, e ’ buon son rari.\nCon questa distinzion prendi ’l mio detto;\ne così puote star con quel che credi\ndel primo padre e del nostro Diletto.\nE questo ti sia sempre piombo a’ piedi,\nper farti mover lento com’ uom lasso\ne al sì e al no che tu non vedi:\nché quelli è tra li stolti bene a basso,\nche sanza distinzione afferma e nega\nne l’un così come ne l’altro passo;\nperch’ elli ’ncontra che più volte piega\nl’oppinïon corrente in falsa parte,\ne poi l’affetto l’intelletto lega.\nVie più che ’ndarno da riva si parte,\nperché non torna tal qual e’ si move,\nchi pesca per lo vero e non ha l’arte.\nE di ciò sono al mondo aperte prove\nParmenide, Melisso e Brisso e molti,\nli quali andaro e non sapëan dove;\nsì fé Sabellio e Arrio e quelli stolti\nche furon come spade a le Scritture\nin render torti li diritti volti.\nNon sien le genti, ancor, troppo sicure\na giudicar, sì come quei che stima\nle biade in campo pria che sien mature;\nch’i’ ho veduto tutto ’l verno prima\nlo prun mostrarsi rigido e feroce,\nposcia portar la rosa in su la cima;\ne legno vidi già dritto e veloce\ncorrer lo mar per tutto suo cammino,\nperire al fine a l’intrar de la foce.\nNon creda donna Berta e ser Martino,\nper vedere un furare, altro offerere,\nvederli dentro al consiglio divino;\nché quel può surgere, e quel può cadere».\n</canto>"}
{"text": "<canto>\nDal centro al cerchio, e sì dal cerchio al centro\nmovesi l’acqua in un ritondo vaso,\nsecondo ch’è percosso fuori o dentro:\nne la mia mente fé sùbito caso\nquesto ch’io dico, sì come si tacque\nla glorïosa vita di Tommaso,\nper la similitudine che nacque\ndel suo parlare e di quel di Beatrice,\na cui sì cominciar, dopo lui, piacque:\n«A costui fa mestieri, e nol vi dice\nné con la voce né pensando ancora,\nd’un altro vero andare a la radice.\nDiteli se la luce onde s’infiora\nvostra sustanza, rimarrà con voi\netternalmente sì com’ ell’ è ora;\ne se rimane, dite come, poi\nche sarete visibili rifatti,\nesser porà ch’al veder non vi nòi».\nCome, da più letizia pinti e tratti,\na la fïata quei che vanno a rota\nlevan la voce e rallegrano li atti,\ncosì, a l’orazion pronta e divota,\nli santi cerchi mostrar nova gioia\nnel torneare e ne la mira nota.\nQual si lamenta perché qui si moia\nper viver colà sù, non vide quive\nlo refrigerio de l’etterna ploia.\nQuell’ uno e due e tre che sempre vive\ne regna sempre in tre e ’n due e ’n uno,\nnon circunscritto, e tutto circunscrive,\ntre volte era cantato da ciascuno\ndi quelli spirti con tal melodia,\nch’ad ogne merto saria giusto muno.\nE io udi’ ne la luce più dia\ndel minor cerchio una voce modesta,\nforse qual fu da l’angelo a Maria,\nrisponder: «Quanto fia lunga la festa\ndi paradiso, tanto il nostro amore\nsi raggerà dintorno cotal vesta.\nLa sua chiarezza séguita l’ardore;\nl’ardor la visïone, e quella è tanta,\nquant’ ha di grazia sovra suo valore.\nCome la carne glorïosa e santa\nfia rivestita, la nostra persona\npiù grata fia per esser tutta quanta;\nper che s’accrescerà ciò che ne dona\ndi gratüito lume il sommo bene,\nlume ch’a lui veder ne condiziona;\nonde la visïon crescer convene,\ncrescer l’ardor che di quella s’accende,\ncrescer lo raggio che da esso vene.\nMa sì come carbon che fiamma rende,\ne per vivo candor quella soverchia,\nsì che la sua parvenza si difende;\ncosì questo folgór che già ne cerchia\nfia vinto in apparenza da la carne\nche tutto dì la terra ricoperchia;\nné potrà tanta luce affaticarne:\nché li organi del corpo saran forti\na tutto ciò che potrà dilettarne».\nTanto mi parver sùbiti e accorti\ne l’uno e l’altro coro a dicer «Amme!»,\nche ben mostrar disio d’i corpi morti:\nforse non pur per lor, ma per le mamme,\nper li padri e per li altri che fuor cari\nanzi che fosser sempiterne fiamme.\nEd ecco intorno, di chiarezza pari,\nnascere un lustro sopra quel che v’era,\nper guisa d’orizzonte che rischiari.\nE sì come al salir di prima sera\ncomincian per lo ciel nove parvenze,\nsì che la vista pare e non par vera,\nparvemi lì novelle sussistenze\ncominciare a vedere, e fare un giro\ndi fuor da l’altre due circunferenze.\nOh vero sfavillar del Santo Spiro!\ncome si fece sùbito e candente\na li occhi miei che, vinti, nol soffriro!\nMa Bëatrice sì bella e ridente\nmi si mostrò, che tra quelle vedute\nsi vuol lasciar che non seguir la mente.\nQuindi ripreser li occhi miei virtute\na rilevarsi; e vidimi translato\nsol con mia donna in più alta salute.\nBen m’accors’ io ch’io era più levato,\nper l’affocato riso de la stella,\nche mi parea più roggio che l’usato.\nCon tutto ’l core e con quella favella\nch’è una in tutti, a Dio feci olocausto,\nqual conveniesi a la grazia novella.\nE non er’ anco del mio petto essausto\nl’ardor del sacrificio, ch’io conobbi\nesso litare stato accetto e fausto;\nché con tanto lucore e tanto robbi\nm’apparvero splendor dentro a due raggi,\nch’io dissi: «O Elïòs che sì li addobbi!».\nCome distinta da minori e maggi\nlumi biancheggia tra ’ poli del mondo\nGalassia sì, che fa dubbiar ben saggi;\nsì costellati facean nel profondo\nMarte quei raggi il venerabil segno\nche fan giunture di quadranti in tondo.\nQui vince la memoria mia lo ’ngegno;\nché quella croce lampeggiava Cristo,\nsì ch’io non so trovare essempro degno;\nma chi prende sua croce e segue Cristo,\nancor mi scuserà di quel ch’io lasso,\nvedendo in quell’ albor balenar Cristo.\nDi corno in corno e tra la cima e ’l basso\nsi movien lumi, scintillando forte\nnel congiugnersi insieme e nel trapasso:\ncosì si veggion qui diritte e torte,\nveloci e tarde, rinovando vista,\nle minuzie d’i corpi, lunghe e corte,\nmoversi per lo raggio onde si lista\ntalvolta l’ombra che, per sua difesa,\nla gente con ingegno e arte acquista.\nE come giga e arpa, in tempra tesa\ndi molte corde, fa dolce tintinno\na tal da cui la nota non è intesa,\ncosì da’ lumi che lì m’apparinno\ns’accogliea per la croce una melode\nche mi rapiva, sanza intender l’inno.\nBen m’accors’ io ch’elli era d’alte lode,\nperò ch’a me venìa «Resurgi» e «Vinci»\ncome a colui che non intende e ode.\nÏo m’innamorava tanto quinci,\nche ’nfino a lì non fu alcuna cosa\nche mi legasse con sì dolci vinci.\nForse la mia parola par troppo osa,\nposponendo il piacer de li occhi belli,\nne’ quai mirando mio disio ha posa;\nma chi s’avvede che i vivi suggelli\nd’ogne bellezza più fanno più suso,\ne ch’io non m’era lì rivolto a quelli,\nescusar puommi di quel ch’io m’accuso\nper escusarmi, e vedermi dir vero:\nché ’l piacer santo non è qui dischiuso,\nperché si fa, montando, più sincero.\n</canto>"}
{"text": "<canto>\nBenigna volontade in che si liqua\nsempre l’amor che drittamente spira,\ncome cupidità fa ne la iniqua,\nsilenzio puose a quella dolce lira,\ne fece quïetar le sante corde\nche la destra del cielo allenta e tira.\nCome saranno a’ giusti preghi sorde\nquelle sustanze che, per darmi voglia\nch’io le pregassi, a tacer fur concorde?\nBene è che sanza termine si doglia\nchi, per amor di cosa che non duri\netternalmente, quello amor si spoglia.\nQuale per li seren tranquilli e puri\ndiscorre ad ora ad or sùbito foco,\nmovendo li occhi che stavan sicuri,\ne pare stella che tramuti loco,\nse non che da la parte ond’ e’ s’accende\nnulla sen perde, ed esso dura poco:\ntale dal corno che ’n destro si stende\na piè di quella croce corse un astro\nde la costellazion che lì resplende;\nné si partì la gemma dal suo nastro,\nma per la lista radïal trascorse,\nche parve foco dietro ad alabastro.\nSì pïa l’ombra d’Anchise si porse,\nse fede merta nostra maggior musa,\nquando in Eliso del figlio s’accorse.\n«O sanguis meus, o superinfusa\ngratïa Deï, sicut tibi cui\nbis unquam celi ianüa reclusa?».\nCosì quel lume: ond’ io m’attesi a lui;\nposcia rivolsi a la mia donna il viso,\ne quinci e quindi stupefatto fui;\nché dentro a li occhi suoi ardeva un riso\ntal, ch’io pensai co’ miei toccar lo fondo\nde la mia gloria e del mio paradiso.\nIndi, a udire e a veder giocondo,\ngiunse lo spirto al suo principio cose,\nch’io non lo ’ntesi, sì parlò profondo;\nné per elezïon mi si nascose,\nma per necessità, ché ’l suo concetto\nal segno d’i mortal si soprapuose.\nE quando l’arco de l’ardente affetto\nfu sì sfogato, che ’l parlar discese\ninver’ lo segno del nostro intelletto,\nla prima cosa che per me s’intese,\n«Benedetto sia tu», fu, «trino e uno,\nche nel mio seme se’ tanto cortese!».\nE seguì: «Grato e lontano digiuno,\ntratto leggendo del magno volume\ndu’ non si muta mai bianco né bruno,\nsolvuto hai, figlio, dentro a questo lume\nin ch’io ti parlo, mercè di colei\nch’a l’alto volo ti vestì le piume.\nTu credi che a me tuo pensier mei\nda quel ch’è primo, così come raia\nda l’un, se si conosce, il cinque e ’l sei;\ne però ch’io mi sia e perch’ io paia\npiù gaudïoso a te, non mi domandi,\nche alcun altro in questa turba gaia.\nTu credi ’l vero; ché i minori e ’ grandi\ndi questa vita miran ne lo speglio\nin che, prima che pensi, il pensier pandi;\nma perché ’l sacro amore in che io veglio\ncon perpetüa vista e che m’asseta\ndi dolce disïar, s’adempia meglio,\nla voce tua sicura, balda e lieta\nsuoni la volontà, suoni ’l disio,\na che la mia risposta è già decreta!».\nIo mi volsi a Beatrice, e quella udio\npria ch’io parlassi, e arrisemi un cenno\nche fece crescer l’ali al voler mio.\nPoi cominciai così: «L’affetto e ’l senno,\ncome la prima equalità v’apparse,\nd’un peso per ciascun di voi si fenno,\nperò che ’l sol che v’allumò e arse,\ncol caldo e con la luce è sì iguali,\nche tutte simiglianze sono scarse.\nMa voglia e argomento ne’ mortali,\nper la cagion ch’a voi è manifesta,\ndiversamente son pennuti in ali;\nond’ io, che son mortal, mi sento in questa\ndisagguaglianza, e però non ringrazio\nse non col core a la paterna festa.\nBen supplico io a te, vivo topazio\nche questa gioia prezïosa ingemmi,\nperché mi facci del tuo nome sazio».\n«O fronda mia in che io compiacemmi\npur aspettando, io fui la tua radice»:\ncotal principio, rispondendo, femmi.\nPoscia mi disse: «Quel da cui si dice\ntua cognazione e che cent’ anni e piùe\ngirato ha ’l monte in la prima cornice,\nmio figlio fu e tuo bisavol fue:\nben si convien che la lunga fatica\ntu li raccorci con l’opere tue.\nFiorenza dentro da la cerchia antica,\nond’ ella toglie ancora e terza e nona,\nsi stava in pace, sobria e pudica.\nNon avea catenella, non corona,\nnon gonne contigiate, non cintura\nche fosse a veder più che la persona.\nNon faceva, nascendo, ancor paura\nla figlia al padre, che ’l tempo e la dote\nnon fuggien quinci e quindi la misura.\nNon avea case di famiglia vòte;\nnon v’era giunto ancor Sardanapalo\na mostrar ciò che ’n camera si puote.\nNon era vinto ancora Montemalo\ndal vostro Uccellatoio, che, com’ è vinto\nnel montar sù, così sarà nel calo.\nBellincion Berti vid’ io andar cinto\ndi cuoio e d’osso, e venir da lo specchio\nla donna sua sanza ’l viso dipinto;\ne vidi quel d’i Nerli e quel del Vecchio\nesser contenti a la pelle scoperta,\ne le sue donne al fuso e al pennecchio.\nOh fortunate! ciascuna era certa\nde la sua sepultura, e ancor nulla\nera per Francia nel letto diserta.\nL’una vegghiava a studio de la culla,\ne, consolando, usava l’idïoma\nche prima i padri e le madri trastulla;\nl’altra, traendo a la rocca la chioma,\nfavoleggiava con la sua famiglia\nd’i Troiani, di Fiesole e di Roma.\nSaria tenuta allor tal maraviglia\nuna Cianghella, un Lapo Salterello,\nqual or saria Cincinnato e Corniglia.\nA così riposato, a così bello\nviver di cittadini, a così fida\ncittadinanza, a così dolce ostello,\nMaria mi diè, chiamata in alte grida;\ne ne l’antico vostro Batisteo\ninsieme fui cristiano e Cacciaguida.\nMoronto fu mio frate ed Eliseo;\nmia donna venne a me di val di Pado,\ne quindi il sopranome tuo si feo.\nPoi seguitai lo ’mperador Currado;\ned el mi cinse de la sua milizia,\ntanto per bene ovrar li venni in grado.\nDietro li andai incontro a la nequizia\ndi quella legge il cui popolo usurpa,\nper colpa d’i pastor, vostra giustizia.\nQuivi fu’ io da quella gente turpa\ndisviluppato dal mondo fallace,\nlo cui amor molt’ anime deturpa;\ne venni dal martiro a questa pace».\n</canto>"}
{"text": "<canto>\nO poca nostra nobiltà di sangue,\nse glorïar di te la gente fai\nqua giù dove l’affetto nostro langue,\nmirabil cosa non mi sarà mai:\nché là dove appetito non si torce,\ndico nel cielo, io me ne gloriai.\nBen se’ tu manto che tosto raccorce:\nsì che, se non s’appon di dì in die,\nlo tempo va dintorno con le force.\nDal ‘voi’ che prima a Roma s’offerie,\nin che la sua famiglia men persevra,\nricominciaron le parole mie;\nonde Beatrice, ch’era un poco scevra,\nridendo, parve quella che tossio\nal primo fallo scritto di Ginevra.\nIo cominciai: «Voi siete il padre mio;\nvoi mi date a parlar tutta baldezza;\nvoi mi levate sì, ch’i’ son più ch’io.\nPer tanti rivi s’empie d’allegrezza\nla mente mia, che di sé fa letizia\nperché può sostener che non si spezza.\nDitemi dunque, cara mia primizia,\nquai fuor li vostri antichi e quai fuor li anni\nche si segnaro in vostra püerizia;\nditemi de l’ovil di San Giovanni\nquanto era allora, e chi eran le genti\ntra esso degne di più alti scanni».\nCome s’avviva a lo spirar d’i venti\ncarbone in fiamma, così vid’ io quella\nluce risplendere a’ miei blandimenti;\ne come a li occhi miei si fé più bella,\ncosì con voce più dolce e soave,\nma non con questa moderna favella,\ndissemi: «Da quel dì che fu detto ‘Ave’\nal parto in che mia madre, ch’è or santa,\ns’allevïò di me ond’ era grave,\nal suo Leon cinquecento cinquanta\ne trenta fiate venne questo foco\na rinfiammarsi sotto la sua pianta.\nLi antichi miei e io nacqui nel loco\ndove si truova pria l’ultimo sesto\nda quei che corre il vostro annüal gioco.\nBasti d’i miei maggiori udirne questo:\nchi ei si fosser e onde venner quivi,\npiù è tacer che ragionare onesto.\nTutti color ch’a quel tempo eran ivi\nda poter arme tra Marte e ’l Batista,\neran il quinto di quei ch’or son vivi.\nMa la cittadinanza, ch’è or mista\ndi Campi, di Certaldo e di Fegghine,\npura vediesi ne l’ultimo artista.\nOh quanto fora meglio esser vicine\nquelle genti ch’io dico, e al Galluzzo\ne a Trespiano aver vostro confine,\nche averle dentro e sostener lo puzzo\ndel villan d’Aguglion, di quel da Signa,\nche già per barattare ha l’occhio aguzzo!\nSe la gente ch’al mondo più traligna\nnon fosse stata a Cesare noverca,\nma come madre a suo figlio benigna,\ntal fatto è fiorentino e cambia e merca,\nche si sarebbe vòlto a Simifonti,\nlà dove andava l’avolo a la cerca;\nsariesi Montemurlo ancor de’ Conti;\nsarieno i Cerchi nel piovier d’Acone,\ne forse in Valdigrieve i Buondelmonti.\nSempre la confusion de le persone\nprincipio fu del mal de la cittade,\ncome del vostro il cibo che s’appone;\ne cieco toro più avaccio cade\nche cieco agnello; e molte volte taglia\npiù e meglio una che le cinque spade.\nSe tu riguardi Luni e Orbisaglia\ncome sono ite, e come se ne vanno\ndi retro ad esse Chiusi e Sinigaglia,\nudir come le schiatte si disfanno\nnon ti parrà nova cosa né forte,\nposcia che le cittadi termine hanno.\nLe vostre cose tutte hanno lor morte,\nsì come voi; ma celasi in alcuna\nche dura molto, e le vite son corte.\nE come ’l volger del ciel de la luna\ncuopre e discuopre i liti sanza posa,\ncosì fa di Fiorenza la Fortuna:\nper che non dee parer mirabil cosa\nciò ch’io dirò de li alti Fiorentini\nonde è la fama nel tempo nascosa.\nIo vidi li Ughi e vidi i Catellini,\nFilippi, Greci, Ormanni e Alberichi,\ngià nel calare, illustri cittadini;\ne vidi così grandi come antichi,\ncon quel de la Sannella, quel de l’Arca,\ne Soldanieri e Ardinghi e Bostichi.\nSovra la porta ch’al presente è carca\ndi nova fellonia di tanto peso\nche tosto fia iattura de la barca,\nerano i Ravignani, ond’ è disceso\nil conte Guido e qualunque del nome\nde l’alto Bellincione ha poscia preso.\nQuel de la Pressa sapeva già come\nregger si vuole, e avea Galigaio\ndorata in casa sua già l’elsa e ’l pome.\nGrand’ era già la colonna del Vaio,\nSacchetti, Giuochi, Fifanti e Barucci\ne Galli e quei ch’arrossan per lo staio.\nLo ceppo di che nacquero i Calfucci\nera già grande, e già eran tratti\na le curule Sizii e Arrigucci.\nOh quali io vidi quei che son disfatti\nper lor superbia! e le palle de l’oro\nfiorian Fiorenza in tutt’ i suoi gran fatti.\nCosì facieno i padri di coloro\nche, sempre che la vostra chiesa vaca,\nsi fanno grassi stando a consistoro.\nL’oltracotata schiatta che s’indraca\ndietro a chi fugge, e a chi mostra ’l dente\no ver la borsa, com’ agnel si placa,\ngià venìa sù, ma di picciola gente;\nsì che non piacque ad Ubertin Donato\nche poï il suocero il fé lor parente.\nGià era ’l Caponsacco nel mercato\ndisceso giù da Fiesole, e già era\nbuon cittadino Giuda e Infangato.\nIo dirò cosa incredibile e vera:\nnel picciol cerchio s’entrava per porta\nche si nomava da quei de la Pera.\nCiascun che de la bella insegna porta\ndel gran barone il cui nome e ’l cui pregio\nla festa di Tommaso riconforta,\nda esso ebbe milizia e privilegio;\navvegna che con popol si rauni\noggi colui che la fascia col fregio.\nGià eran Gualterotti e Importuni;\ne ancor saria Borgo più quïeto,\nse di novi vicin fosser digiuni.\nLa casa di che nacque il vostro fleto,\nper lo giusto disdegno che v’ha morti\ne puose fine al vostro viver lieto,\nera onorata, essa e suoi consorti:\no Buondelmonte, quanto mal fuggisti\nle nozze süe per li altrui conforti!\nMolti sarebber lieti, che son tristi,\nse Dio t’avesse conceduto ad Ema\nla prima volta ch’a città venisti.\nMa conveniesi a quella pietra scema\nche guarda ’l ponte, che Fiorenza fesse\nvittima ne la sua pace postrema.\nCon queste genti, e con altre con esse,\nvid’ io Fiorenza in sì fatto riposo,\nche non avea cagione onde piangesse.\nCon queste genti vid’io glorïoso\ne giusto il popol suo, tanto che ’l giglio\nnon era ad asta mai posto a ritroso,\nné per divisïon fatto vermiglio».\n</canto>"}
{"text": "<canto>\nQual venne a Climenè, per accertarsi\ndi ciò ch’avëa incontro a sé udito,\nquei ch’ancor fa li padri ai figli scarsi;\ntal era io, e tal era sentito\ne da Beatrice e da la santa lampa\nche pria per me avea mutato sito.\nPer che mia donna «Manda fuor la vampa\ndel tuo disio», mi disse, «sì ch’ella esca\nsegnata bene de la interna stampa:\nnon perché nostra conoscenza cresca\nper tuo parlare, ma perché t’ausi\na dir la sete, sì che l’uom ti mesca».\n«O cara piota mia che sì t’insusi,\nche, come veggion le terrene menti\nnon capere in trïangol due ottusi,\ncosì vedi le cose contingenti\nanzi che sieno in sé, mirando il punto\na cui tutti li tempi son presenti;\nmentre ch’io era a Virgilio congiunto\nsu per lo monte che l’anime cura\ne discendendo nel mondo defunto,\ndette mi fuor di mia vita futura\nparole gravi, avvegna ch’io mi senta\nben tetragono ai colpi di ventura;\nper che la voglia mia saria contenta\nd’intender qual fortuna mi s’appressa:\nché saetta previsa vien più lenta».\nCosì diss’ io a quella luce stessa\nche pria m’avea parlato; e come volle\nBeatrice, fu la mia voglia confessa.\nNé per ambage, in che la gente folle\ngià s’inviscava pria che fosse anciso\nl’Agnel di Dio che le peccata tolle,\nma per chiare parole e con preciso\nlatin rispuose quello amor paterno,\nchiuso e parvente del suo proprio riso:\n«La contingenza, che fuor del quaderno\nde la vostra matera non si stende,\ntutta è dipinta nel cospetto etterno;\nnecessità però quindi non prende\nse non come dal viso in che si specchia\nnave che per torrente giù discende.\nDa indi, sì come viene ad orecchia\ndolce armonia da organo, mi viene\na vista il tempo che ti s’apparecchia.\nQual si partio Ipolito d’Atene\nper la spietata e perfida noverca,\ntal di Fiorenza partir ti convene.\nQuesto si vuole e questo già si cerca,\ne tosto verrà fatto a chi ciò pensa\nlà dove Cristo tutto dì si merca.\nLa colpa seguirà la parte offensa\nin grido, come suol; ma la vendetta\nfia testimonio al ver che la dispensa.\nTu lascerai ogne cosa diletta\npiù caramente; e questo è quello strale\nche l’arco de lo essilio pria saetta.\nTu proverai sì come sa di sale\nlo pane altrui, e come è duro calle\nlo scendere e ’l salir per l’altrui scale.\nE quel che più ti graverà le spalle,\nsarà la compagnia malvagia e scempia\ncon la qual tu cadrai in questa valle;\nche tutta ingrata, tutta matta ed empia\nsi farà contr’ a te; ma, poco appresso,\nella, non tu, n’avrà rossa la tempia.\nDi sua bestialitate il suo processo\nfarà la prova; sì ch’a te fia bello\naverti fatta parte per te stesso.\nLo primo tuo refugio e ’l primo ostello\nsarà la cortesia del gran Lombardo\nche ’n su la scala porta il santo uccello;\nch’in te avrà sì benigno riguardo,\nche del fare e del chieder, tra voi due,\nfia primo quel che tra li altri è più tardo.\nCon lui vedrai colui che ’mpresso fue,\nnascendo, sì da questa stella forte,\nche notabili fier l’opere sue.\nNon se ne son le genti ancora accorte\nper la novella età, ché pur nove anni\nson queste rote intorno di lui torte;\nma pria che ’l Guasco l’alto Arrigo inganni,\nparran faville de la sua virtute\nin non curar d’argento né d’affanni.\nLe sue magnificenze conosciute\nsaranno ancora, sì che ’ suoi nemici\nnon ne potran tener le lingue mute.\nA lui t’aspetta e a’ suoi benefici;\nper lui fia trasmutata molta gente,\ncambiando condizion ricchi e mendici;\ne portera’ne scritto ne la mente\ndi lui, e nol dirai»; e disse cose\nincredibili a quei che fier presente.\nPoi giunse: «Figlio, queste son le chiose\ndi quel che ti fu detto; ecco le ’nsidie\nche dietro a pochi giri son nascose.\nNon vo’ però ch’a’ tuoi vicini invidie,\nposcia che s’infutura la tua vita\nvie più là che ’l punir di lor perfidie».\nPoi che, tacendo, si mostrò spedita\nl’anima santa di metter la trama\nin quella tela ch’io le porsi ordita,\nio cominciai, come colui che brama,\ndubitando, consiglio da persona\nche vede e vuol dirittamente e ama:\n«Ben veggio, padre mio, sì come sprona\nlo tempo verso me, per colpo darmi\ntal, ch’è più grave a chi più s’abbandona;\nper che di provedenza è buon ch’io m’armi,\nsì che, se loco m’è tolto più caro,\nio non perdessi li altri per miei carmi.\nGiù per lo mondo sanza fine amaro,\ne per lo monte del cui bel cacume\nli occhi de la mia donna mi levaro,\ne poscia per lo ciel, di lume in lume,\nho io appreso quel che s’io ridico,\na molti fia sapor di forte agrume;\ne s’io al vero son timido amico,\ntemo di perder viver tra coloro\nche questo tempo chiameranno antico».\nLa luce in che rideva il mio tesoro\nch’io trovai lì, si fé prima corusca,\nquale a raggio di sole specchio d’oro;\nindi rispuose: «Coscïenza fusca\no de la propria o de l’altrui vergogna\npur sentirà la tua parola brusca.\nMa nondimen, rimossa ogne menzogna,\ntutta tua visïon fa manifesta;\ne lascia pur grattar dov’ è la rogna.\nChé se la voce tua sarà molesta\nnel primo gusto, vital nodrimento\nlascerà poi, quando sarà digesta.\nQuesto tuo grido farà come vento,\nche le più alte cime più percuote;\ne ciò non fa d’onor poco argomento.\nPerò ti son mostrate in queste rote,\nnel monte e ne la valle dolorosa\npur l’anime che son di fama note,\nche l’animo di quel ch’ode, non posa\nné ferma fede per essempro ch’aia\nla sua radice incognita e ascosa,\nné per altro argomento che non paia».\n</canto>"}
{"text": "<canto>\nGià si godeva solo del suo verbo\nquello specchio beato, e io gustava\nlo mio, temprando col dolce l’acerbo;\ne quella donna ch’a Dio mi menava\ndisse: «Muta pensier; pensa ch’i’ sono\npresso a colui ch’ogne torto disgrava».\nIo mi rivolsi a l’amoroso suono\ndel mio conforto; e qual io allor vidi\nne li occhi santi amor, qui l’abbandono:\nnon perch’ io pur del mio parlar diffidi,\nma per la mente che non può redire\nsovra sé tanto, s’altri non la guidi.\nTanto poss’ io di quel punto ridire,\nche, rimirando lei, lo mio affetto\nlibero fu da ogne altro disire,\nfin che ’l piacere etterno, che diretto\nraggiava in Bëatrice, dal bel viso\nmi contentava col secondo aspetto.\nVincendo me col lume d’un sorriso,\nella mi disse: «Volgiti e ascolta;\nché non pur ne’ miei occhi è paradiso».\nCome si vede qui alcuna volta\nl’affetto ne la vista, s’elli è tanto,\nche da lui sia tutta l’anima tolta,\ncosì nel fiammeggiar del folgór santo,\na ch’io mi volsi, conobbi la voglia\nin lui di ragionarmi ancora alquanto.\nEl cominciò: «In questa quinta soglia\nde l’albero che vive de la cima\ne frutta sempre e mai non perde foglia,\nspiriti son beati, che giù, prima\nche venissero al ciel, fuor di gran voce,\nsì ch’ogne musa ne sarebbe opima.\nPerò mira ne’ corni de la croce:\nquello ch’io nomerò, lì farà l’atto\nche fa in nube il suo foco veloce».\nIo vidi per la croce un lume tratto\ndal nomar Iosuè, com’ el si feo;\nné mi fu noto il dir prima che ’l fatto.\nE al nome de l’alto Macabeo\nvidi moversi un altro roteando,\ne letizia era ferza del paleo.\nCosì per Carlo Magno e per Orlando\ndue ne seguì lo mio attento sguardo,\ncom’ occhio segue suo falcon volando.\nPoscia trasse Guiglielmo e Rinoardo\ne ’l duca Gottifredi la mia vista\nper quella croce, e Ruberto Guiscardo.\nIndi, tra l’altre luci mota e mista,\nmostrommi l’alma che m’avea parlato\nqual era tra i cantor del cielo artista.\nIo mi rivolsi dal mio destro lato\nper vedere in Beatrice il mio dovere,\no per parlare o per atto, segnato;\ne vidi le sue luci tanto mere,\ntanto gioconde, che la sua sembianza\nvinceva li altri e l’ultimo solere.\nE come, per sentir più dilettanza\nbene operando, l’uom di giorno in giorno\ns’accorge che la sua virtute avanza,\nsì m’accors’ io che ’l mio girare intorno\ncol cielo insieme avea cresciuto l’arco,\nveggendo quel miracol più addorno.\nE qual è ’l trasmutare in picciol varco\ndi tempo in bianca donna, quando ’l volto\nsuo si discarchi di vergogna il carco,\ntal fu ne li occhi miei, quando fui vòlto,\nper lo candor de la temprata stella\nsesta, che dentro a sé m’avea ricolto.\nIo vidi in quella giovïal facella\nlo sfavillar de l’amor che lì era\nsegnare a li occhi miei nostra favella.\nE come augelli surti di rivera,\nquasi congratulando a lor pasture,\nfanno di sé or tonda or altra schiera,\nsì dentro ai lumi sante creature\nvolitando cantavano, e faciensi\nor D, or I, or L in sue figure.\nPrima, cantando, a sua nota moviensi;\npoi, diventando l’un di questi segni,\nun poco s’arrestavano e taciensi.\nO diva Pegasëa che li ’ngegni\nfai glorïosi e rendili longevi,\ned essi teco le cittadi e ’ regni,\nillustrami di te, sì ch’io rilevi\nle lor figure com’ io l’ho concette:\npaia tua possa in questi versi brevi!\nMostrarsi dunque in cinque volte sette\nvocali e consonanti; e io notai\nle parti sì, come mi parver dette.\n‘DILIGITE IUSTITIAM’, primai\nfur verbo e nome di tutto ’l dipinto;\n‘QUI IUDICATIS TERRAM’, fur sezzai.\nPoscia ne l’emme del vocabol quinto\nrimasero ordinate; sì che Giove\npareva argento lì d’oro distinto.\nE vidi scendere altre luci dove\nera il colmo de l’emme, e lì quetarsi\ncantando, credo, il ben ch’a sé le move.\nPoi, come nel percuoter d’i ciocchi arsi\nsurgono innumerabili faville,\nonde li stolti sogliono agurarsi,\nresurger parver quindi più di mille\nluci e salir, qual assai e qual poco,\nsì come ’l sol che l’accende sortille;\ne quïetata ciascuna in suo loco,\nla testa e ’l collo d’un’aguglia vidi\nrappresentare a quel distinto foco.\nQuei che dipinge lì, non ha chi ’l guidi;\nma esso guida, e da lui si rammenta\nquella virtù ch’è forma per li nidi.\nL’altra bëatitudo, che contenta\npareva prima d’ingigliarsi a l’emme,\ncon poco moto seguitò la ’mprenta.\nO dolce stella, quali e quante gemme\nmi dimostraro che nostra giustizia\neffetto sia del ciel che tu ingemme!\nPer ch’io prego la mente in che s’inizia\ntuo moto e tua virtute, che rimiri\nond’ esce il fummo che ’l tuo raggio vizia;\nsì ch’un’altra fïata omai s’adiri\ndel comperare e vender dentro al templo\nche si murò di segni e di martìri.\nO milizia del ciel cu’ io contemplo,\nadora per color che sono in terra\ntutti svïati dietro al malo essemplo!\nGià si solea con le spade far guerra;\nma or si fa togliendo or qui or quivi\nlo pan che ’l pïo Padre a nessun serra.\nMa tu che sol per cancellare scrivi,\npensa che Pietro e Paulo, che moriro\nper la vigna che guasti, ancor son vivi.\nBen puoi tu dire: «I’ ho fermo ’l disiro\nsì a colui che volle viver solo\ne che per salti fu tratto al martiro,\nch’io non conosco il pescator né Polo».\n</canto>"}
{"text": "<canto>\nParea dinanzi a me con l’ali aperte\nla bella image che nel dolce frui\nliete facevan l’anime conserte;\nparea ciascuna rubinetto in cui\nraggio di sole ardesse sì acceso,\nche ne’ miei occhi rifrangesse lui.\nE quel che mi convien ritrar testeso,\nnon portò voce mai, né scrisse incostro,\nné fu per fantasia già mai compreso;\nch’io vidi e anche udi’ parlar lo rostro,\ne sonar ne la voce e «io» e «mio»,\nquand’ era nel concetto e ‘noi’ e ‘nostro’.\nE cominciò: «Per esser giusto e pio\nson io qui essaltato a quella gloria\nche non si lascia vincere a disio;\ne in terra lasciai la mia memoria\nsì fatta, che le genti lì malvage\ncommendan lei, ma non seguon la storia».\nCosì un sol calor di molte brage\nsi fa sentir, come di molti amori\nusciva solo un suon di quella image.\nOnd’ io appresso: «O perpetüi fiori\nde l’etterna letizia, che pur uno\nparer mi fate tutti vostri odori,\nsolvetemi, spirando, il gran digiuno\nche lungamente m’ha tenuto in fame,\nnon trovandoli in terra cibo alcuno.\nBen so io che, se ’n cielo altro reame\nla divina giustizia fa suo specchio,\nche ’l vostro non l’apprende con velame.\nSapete come attento io m’apparecchio\nad ascoltar; sapete qual è quello\ndubbio che m’è digiun cotanto vecchio».\nQuasi falcone ch’esce del cappello,\nmove la testa e con l’ali si plaude,\nvoglia mostrando e faccendosi bello,\nvid’ io farsi quel segno, che di laude\nde la divina grazia era contesto,\ncon canti quai si sa chi là sù gaude.\nPoi cominciò: «Colui che volse il sesto\na lo stremo del mondo, e dentro ad esso\ndistinse tanto occulto e manifesto,\nnon poté suo valor sì fare impresso\nin tutto l’universo, che ’l suo verbo\nnon rimanesse in infinito eccesso.\nE ciò fa certo che ’l primo superbo,\nche fu la somma d’ogne creatura,\nper non aspettar lume, cadde acerbo;\ne quinci appar ch’ogne minor natura\nè corto recettacolo a quel bene\nche non ha fine e sé con sé misura.\nDunque vostra veduta, che convene\nesser alcun de’ raggi de la mente\ndi che tutte le cose son ripiene,\nnon pò da sua natura esser possente\ntanto, che suo principio discerna\nmolto di là da quel che l’è parvente.\nPerò ne la giustizia sempiterna\nla vista che riceve il vostro mondo,\ncom’ occhio per lo mare, entro s’interna;\nche, ben che da la proda veggia il fondo,\nin pelago nol vede; e nondimeno\nèli, ma cela lui l’esser profondo.\nLume non è, se non vien dal sereno\nche non si turba mai; anzi è tenèbra\nod ombra de la carne o suo veleno.\nAssai t’è mo aperta la latebra\nche t’ascondeva la giustizia viva,\ndi che facei question cotanto crebra;\nché tu dicevi: “Un uom nasce a la riva\nde l’Indo, e quivi non è chi ragioni\ndi Cristo né chi legga né chi scriva;\ne tutti suoi voleri e atti buoni\nsono, quanto ragione umana vede,\nsanza peccato in vita o in sermoni.\nMuore non battezzato e sanza fede:\nov’ è questa giustizia che ’l condanna?\nov’ è la colpa sua, se ei non crede?”.\nOr tu chi se’, che vuo’ sedere a scranna,\nper giudicar di lungi mille miglia\ncon la veduta corta d’una spanna?\nCerto a colui che meco s’assottiglia,\nse la Scrittura sovra voi non fosse,\nda dubitar sarebbe a maraviglia.\nOh terreni animali! oh menti grosse!\nLa prima volontà, ch’è da sé buona,\nda sé, ch’è sommo ben, mai non si mosse.\nCotanto è giusto quanto a lei consuona:\nnullo creato bene a sé la tira,\nma essa, radïando, lui cagiona».\nQuale sovresso il nido si rigira\npoi c’ha pasciuti la cicogna i figli,\ne come quel ch’è pasto la rimira;\ncotal si fece, e sì leväi i cigli,\nla benedetta imagine, che l’ali\nmovea sospinte da tanti consigli.\nRoteando cantava, e dicea: «Quali\nson le mie note a te, che non le ’ntendi,\ntal è il giudicio etterno a voi mortali».\nPoi si quetaro quei lucenti incendi\nde lo Spirito Santo ancor nel segno\nche fé i Romani al mondo reverendi,\nesso ricominciò: «A questo regno\nnon salì mai chi non credette ’n Cristo,\nné pria né poi ch’el si chiavasse al legno.\nMa vedi: molti gridan “Cristo, Cristo!”,\nche saranno in giudicio assai men prope\na lui, che tal che non conosce Cristo;\ne tai Cristian dannerà l’Etïòpe,\nquando si partiranno i due collegi,\nl’uno in etterno ricco e l’altro inòpe.\nChe poran dir li Perse a’ vostri regi,\ncome vedranno quel volume aperto\nnel qual si scrivon tutti suoi dispregi?\nLì si vedrà, tra l’opere d’Alberto,\nquella che tosto moverà la penna,\nper che ’l regno di Praga fia diserto.\nLì si vedrà il duol che sovra Senna\ninduce, falseggiando la moneta,\nquel che morrà di colpo di cotenna.\nLì si vedrà la superbia ch’asseta,\nche fa lo Scotto e l’Inghilese folle,\nsì che non può soffrir dentro a sua meta.\nVedrassi la lussuria e ’l viver molle\ndi quel di Spagna e di quel di Boemme,\nche mai valor non conobbe né volle.\nVedrassi al Ciotto di Ierusalemme\nsegnata con un i la sua bontate,\nquando ’l contrario segnerà un emme.\nVedrassi l’avarizia e la viltate\ndi quei che guarda l’isola del foco,\nove Anchise finì la lunga etate;\ne a dare ad intender quanto è poco,\nla sua scrittura fian lettere mozze,\nche noteranno molto in parvo loco.\nE parranno a ciascun l’opere sozze\ndel barba e del fratel, che tanto egregia\nnazione e due corone han fatte bozze.\nE quel di Portogallo e di Norvegia\nlì si conosceranno, e quel di Rascia\nche male ha visto il conio di Vinegia.\nOh beata Ungheria, se non si lascia\npiù malmenare! e beata Navarra,\nse s’armasse del monte che la fascia!\nE creder de’ ciascun che già, per arra\ndi questo, Niccosïa e Famagosta\nper la lor bestia si lamenti e garra,\nche dal fianco de l’altre non si scosta».\n</canto>"}
{"text": "<canto>\nQuando colui che tutto ’l mondo alluma\nde l’emisperio nostro sì discende,\nche ’l giorno d’ogne parte si consuma,\nlo ciel, che sol di lui prima s’accende,\nsubitamente si rifà parvente\nper molte luci, in che una risplende;\ne questo atto del ciel mi venne a mente,\ncome ’l segno del mondo e de’ suoi duci\nnel benedetto rostro fu tacente;\nperò che tutte quelle vive luci,\nvie più lucendo, cominciaron canti\nda mia memoria labili e caduci.\nO dolce amor che di riso t’ammanti,\nquanto parevi ardente in que’ flailli,\nch’avieno spirto sol di pensier santi!\nPoscia che i cari e lucidi lapilli\nond’ io vidi ingemmato il sesto lume\npuoser silenzio a li angelici squilli,\nudir mi parve un mormorar di fiume\nche scende chiaro giù di pietra in pietra,\nmostrando l’ubertà del suo cacume.\nE come suono al collo de la cetra\nprende sua forma, e sì com’ al pertugio\nde la sampogna vento che penètra,\ncosì, rimosso d’aspettare indugio,\nquel mormorar de l’aguglia salissi\nsu per lo collo, come fosse bugio.\nFecesi voce quivi, e quindi uscissi\nper lo suo becco in forma di parole,\nquali aspettava il core ov’ io le scrissi.\n«La parte in me che vede e pate il sole\nne l’aguglie mortali», incominciommi,\n«or fisamente riguardar si vole,\nperché d’i fuochi ond’ io figura fommi,\nquelli onde l’occhio in testa mi scintilla,\ne’ di tutti lor gradi son li sommi.\nColui che luce in mezzo per pupilla,\nfu il cantor de lo Spirito Santo,\nche l’arca traslatò di villa in villa:\nora conosce il merto del suo canto,\nin quanto effetto fu del suo consiglio,\nper lo remunerar ch’è altrettanto.\nDei cinque che mi fan cerchio per ciglio,\ncolui che più al becco mi s’accosta,\nla vedovella consolò del figlio:\nora conosce quanto caro costa\nnon seguir Cristo, per l’esperïenza\ndi questa dolce vita e de l’opposta.\nE quel che segue in la circunferenza\ndi che ragiono, per l’arco superno,\nmorte indugiò per vera penitenza:\nora conosce che ’l giudicio etterno\nnon si trasmuta, quando degno preco\nfa crastino là giù de l’odïerno.\nL’altro che segue, con le leggi e meco,\nsotto buona intenzion che fé mal frutto,\nper cedere al pastor si fece greco:\nora conosce come il mal dedutto\ndal suo bene operar non li è nocivo,\navvegna che sia ’l mondo indi distrutto.\nE quel che vedi ne l’arco declivo,\nGuiglielmo fu, cui quella terra plora\nche piagne Carlo e Federigo vivo:\nora conosce come s’innamora\nlo ciel del giusto rege, e al sembiante\ndel suo fulgore il fa vedere ancora.\nChi crederebbe giù nel mondo errante\nche Rifëo Troiano in questo tondo\nfosse la quinta de le luci sante?\nOra conosce assai di quel che ’l mondo\nveder non può de la divina grazia,\nben che sua vista non discerna il fondo».\nQuale allodetta che ’n aere si spazia\nprima cantando, e poi tace contenta\nde l’ultima dolcezza che la sazia,\ntal mi sembiò l’imago de la ’mprenta\nde l’etterno piacere, al cui disio\nciascuna cosa qual ell’ è diventa.\nE avvegna ch’io fossi al dubbiar mio\nlì quasi vetro a lo color ch’el veste,\ntempo aspettar tacendo non patio,\nma de la bocca, «Che cose son queste?»,\nmi pinse con la forza del suo peso:\nper ch’io di coruscar vidi gran feste.\nPoi appresso, con l’occhio più acceso,\nlo benedetto segno mi rispuose\nper non tenermi in ammirar sospeso:\n«Io veggio che tu credi queste cose\nperch’ io le dico, ma non vedi come;\nsì che, se son credute, sono ascose.\nFai come quei che la cosa per nome\napprende ben, ma la sua quiditate\nveder non può se altri non la prome.\nRegnum celorum vïolenza pate\nda caldo amore e da viva speranza,\nche vince la divina volontate:\nnon a guisa che l’omo a l’om sobranza,\nma vince lei perché vuole esser vinta,\ne, vinta, vince con sua beninanza.\nLa prima vita del ciglio e la quinta\nti fa maravigliar, perché ne vedi\nla regïon de li angeli dipinta.\nD’i corpi suoi non uscir, come credi,\nGentili, ma Cristiani, in ferma fede\nquel d’i passuri e quel d’i passi piedi.\nChé l’una de lo ’nferno, u’ non si riede\ngià mai a buon voler, tornò a l’ossa;\ne ciò di viva spene fu mercede:\ndi viva spene, che mise la possa\nne’ prieghi fatti a Dio per suscitarla,\nsì che potesse sua voglia esser mossa.\nL’anima glorïosa onde si parla,\ntornata ne la carne, in che fu poco,\ncredette in lui che potëa aiutarla;\ne credendo s’accese in tanto foco\ndi vero amor, ch’a la morte seconda\nfu degna di venire a questo gioco.\nL’altra, per grazia che da sì profonda\nfontana stilla, che mai creatura\nnon pinse l’occhio infino a la prima onda,\ntutto suo amor là giù pose a drittura:\nper che, di grazia in grazia, Dio li aperse\nl’occhio a la nostra redenzion futura;\nond’ ei credette in quella, e non sofferse\nda indi il puzzo più del paganesmo;\ne riprendiene le genti perverse.\nQuelle tre donne li fur per battesmo\nche tu vedesti da la destra rota,\ndinanzi al battezzar più d’un millesmo.\nO predestinazion, quanto remota\nè la radice tua da quelli aspetti\nche la prima cagion non veggion tota!\nE voi, mortali, tenetevi stretti\na giudicar: ché noi, che Dio vedemo,\nnon conosciamo ancor tutti li eletti;\ned ènne dolce così fatto scemo,\nperché il ben nostro in questo ben s’affina,\nche quel che vole Iddio, e noi volemo».\nCosì da quella imagine divina,\nper farmi chiara la mia corta vista,\ndata mi fu soave medicina.\nE come a buon cantor buon citarista\nfa seguitar lo guizzo de la corda,\nin che più di piacer lo canto acquista,\nsì, mentre ch’e’ parlò, sì mi ricorda\nch’io vidi le due luci benedette,\npur come batter d’occhi si concorda,\ncon le parole mover le fiammette.\n</canto>"}
{"text": "<canto>\nGià eran li occhi miei rifissi al volto\nde la mia donna, e l’animo con essi,\ne da ogne altro intento s’era tolto.\nE quella non ridea; ma «S’io ridessi»,\nmi cominciò, «tu ti faresti quale\nfu Semelè quando di cener fessi:\nché la bellezza mia, che per le scale\nde l’etterno palazzo più s’accende,\ncom’ hai veduto, quanto più si sale,\nse non si temperasse, tanto splende,\nche ’l tuo mortal podere, al suo fulgore,\nsarebbe fronda che trono scoscende.\nNoi sem levati al settimo splendore,\nche sotto ’l petto del Leone ardente\nraggia mo misto giù del suo valore.\nFicca di retro a li occhi tuoi la mente,\ne fa di quelli specchi a la figura\nche ’n questo specchio ti sarà parvente».\nQual savesse qual era la pastura\ndel viso mio ne l’aspetto beato\nquand’ io mi trasmutai ad altra cura,\nconoscerebbe quanto m’era a grato\nubidire a la mia celeste scorta,\ncontrapesando l’un con l’altro lato.\nDentro al cristallo che ’l vocabol porta,\ncerchiando il mondo, del suo caro duce\nsotto cui giacque ogne malizia morta,\ndi color d’oro in che raggio traluce\nvid’ io uno scaleo eretto in suso\ntanto, che nol seguiva la mia luce.\nVidi anche per li gradi scender giuso\ntanti splendor, ch’io pensai ch’ogne lume\nche par nel ciel, quindi fosse diffuso.\nE come, per lo natural costume,\nle pole insieme, al cominciar del giorno,\nsi movono a scaldar le fredde piume;\npoi altre vanno via sanza ritorno,\naltre rivolgon sé onde son mosse,\ne altre roteando fan soggiorno;\ntal modo parve me che quivi fosse\nin quello sfavillar che ’nsieme venne,\nsì come in certo grado si percosse.\nE quel che presso più ci si ritenne,\nsi fé sì chiaro, ch’io dicea pensando:\n‘Io veggio ben l’amor che tu m’accenne.\nMa quella ond’ io aspetto il come e ’l quando\ndel dire e del tacer, si sta; ond’ io,\ncontra ’l disio, fo ben ch’io non dimando’.\nPer ch’ella, che vedëa il tacer mio\nnel veder di colui che tutto vede,\nmi disse: «Solvi il tuo caldo disio».\nE io incominciai: «La mia mercede\nnon mi fa degno de la tua risposta;\nma per colei che ’l chieder mi concede,\nvita beata che ti stai nascosta\ndentro a la tua letizia, fammi nota\nla cagion che sì presso mi t’ha posta;\ne dì perché si tace in questa rota\nla dolce sinfonia di paradiso,\nche giù per l’altre suona sì divota».\n«Tu hai l’udir mortal sì come il viso»,\nrispuose a me; «onde qui non si canta\nper quel che Bëatrice non ha riso.\nGiù per li gradi de la scala santa\ndiscesi tanto sol per farti festa\ncol dire e con la luce che mi ammanta;\nné più amor mi fece esser più presta,\nché più e tanto amor quinci sù ferve,\nsì come il fiammeggiar ti manifesta.\nMa l’alta carità, che ci fa serve\npronte al consiglio che ’l mondo governa,\nsorteggia qui sì come tu osserve».\n«Io veggio ben», diss’ io, «sacra lucerna,\ncome libero amore in questa corte\nbasta a seguir la provedenza etterna;\nma questo è quel ch’a cerner mi par forte,\nperché predestinata fosti sola\na questo officio tra le tue consorte».\nNé venni prima a l’ultima parola,\nche del suo mezzo fece il lume centro,\ngirando sé come veloce mola;\npoi rispuose l’amor che v’era dentro:\n«Luce divina sopra me s’appunta,\npenetrando per questa in ch’io m’inventro,\nla cui virtù, col mio veder congiunta,\nmi leva sopra me tanto, ch’i’ veggio\nla somma essenza de la quale è munta.\nQuinci vien l’allegrezza ond’ io fiammeggio;\nper ch’a la vista mia, quant’ ella è chiara,\nla chiarità de la fiamma pareggio.\nMa quell’ alma nel ciel che più si schiara,\nquel serafin che ’n Dio più l’occhio ha fisso,\na la dimanda tua non satisfara,\nperò che sì s’innoltra ne lo abisso\nde l’etterno statuto quel che chiedi,\nche da ogne creata vista è scisso.\nE al mondo mortal, quando tu riedi,\nquesto rapporta, sì che non presumma\na tanto segno più mover li piedi.\nLa mente, che qui luce, in terra fumma;\nonde riguarda come può là giùe\nquel che non pote perché ’l ciel l’assumma».\nSì mi prescrisser le parole sue,\nch’io lasciai la quistione e mi ritrassi\na dimandarla umilmente chi fue.\n«Tra ’ due liti d’Italia surgon sassi,\ne non molto distanti a la tua patria,\ntanto che ’ troni assai suonan più bassi,\ne fanno un gibbo che si chiama Catria,\ndi sotto al quale è consecrato un ermo,\nche suole esser disposto a sola latria».\nCosì ricominciommi il terzo sermo;\ne poi, continüando, disse: «Quivi\nal servigio di Dio mi fe’ sì fermo,\nche pur con cibi di liquor d’ulivi\nlievemente passava caldi e geli,\ncontento ne’ pensier contemplativi.\nRender solea quel chiostro a questi cieli\nfertilemente; e ora è fatto vano,\nsì che tosto convien che si riveli.\nIn quel loco fu’ io Pietro Damiano,\ne Pietro Peccator fu’ ne la casa\ndi Nostra Donna in sul lito adriano.\nPoca vita mortal m’era rimasa,\nquando fui chiesto e tratto a quel cappello,\nche pur di male in peggio si travasa.\nVenne Cefàs e venne il gran vasello\nde lo Spirito Santo, magri e scalzi,\nprendendo il cibo da qualunque ostello.\nOr voglion quinci e quindi chi rincalzi\nli moderni pastori e chi li meni,\ntanto son gravi, e chi di rietro li alzi.\nCuopron d’i manti loro i palafreni,\nsì che due bestie van sott’ una pelle:\noh pazïenza che tanto sostieni!».\nA questa voce vid’ io più fiammelle\ndi grado in grado scendere e girarsi,\ne ogne giro le facea più belle.\nDintorno a questa vennero e fermarsi,\ne fero un grido di sì alto suono,\nche non potrebbe qui assomigliarsi;\nné io lo ’ntesi, sì mi vinse il tuono.\n</canto>"}
{"text": "<canto>\nOppresso di stupore, a la mia guida\nmi volsi, come parvol che ricorre\nsempre colà dove più si confida;\ne quella, come madre che soccorre\nsùbito al figlio palido e anelo\ncon la sua voce, che ’l suol ben disporre,\nmi disse: «Non sai tu che tu se’ in cielo?\ne non sai tu che ’l cielo è tutto santo,\ne ciò che ci si fa vien da buon zelo?\nCome t’avrebbe trasmutato il canto,\ne io ridendo, mo pensar lo puoi,\nposcia che ’l grido t’ha mosso cotanto;\nnel qual, se ’nteso avessi i prieghi suoi,\ngià ti sarebbe nota la vendetta\nche tu vedrai innanzi che tu muoi.\nLa spada di qua sù non taglia in fretta\nné tardo, ma’ ch’al parer di colui\nche disïando o temendo l’aspetta.\nMa rivolgiti omai inverso altrui;\nch’assai illustri spiriti vedrai,\nse com’ io dico l’aspetto redui».\nCome a lei piacque, li occhi ritornai,\ne vidi cento sperule che ’nsieme\npiù s’abbellivan con mutüi rai.\nIo stava come quei che ’n sé repreme\nla punta del disio, e non s’attenta\ndi domandar, sì del troppo si teme;\ne la maggiore e la più luculenta\ndi quelle margherite innanzi fessi,\nper far di sé la mia voglia contenta.\nPoi dentro a lei udi’: «Se tu vedessi\ncom’ io la carità che tra noi arde,\nli tuoi concetti sarebbero espressi.\nMa perché tu, aspettando, non tarde\na l’alto fine, io ti farò risposta\npur al pensier, da che sì ti riguarde.\nQuel monte a cui Cassino è ne la costa\nfu frequentato già in su la cima\nda la gente ingannata e mal disposta;\ne quel son io che sù vi portai prima\nlo nome di colui che ’n terra addusse\nla verità che tanto ci soblima;\ne tanta grazia sopra me relusse,\nch’io ritrassi le ville circunstanti\nda l’empio cólto che ’l mondo sedusse.\nQuesti altri fuochi tutti contemplanti\nuomini fuoro, accesi di quel caldo\nche fa nascere i fiori e ’ frutti santi.\nQui è Maccario, qui è Romoaldo,\nqui son li frati miei che dentro ai chiostri\nfermar li piedi e tennero il cor saldo».\nE io a lui: «L’affetto che dimostri\nmeco parlando, e la buona sembianza\nch’io veggio e noto in tutti li ardor vostri,\ncosì m’ha dilatata mia fidanza,\ncome ’l sol fa la rosa quando aperta\ntanto divien quant’ ell’ ha di possanza.\nPerò ti priego, e tu, padre, m’accerta\ns’io posso prender tanta grazia, ch’io\nti veggia con imagine scoverta».\nOnd’ elli: «Frate, il tuo alto disio\ns’adempierà in su l’ultima spera,\nove s’adempion tutti li altri e ’l mio.\nIvi è perfetta, matura e intera\nciascuna disïanza; in quella sola\nè ogne parte là ove sempr’ era,\nperché non è in loco e non s’impola;\ne nostra scala infino ad essa varca,\nonde così dal viso ti s’invola.\nInfin là sù la vide il patriarca\nIacobbe porger la superna parte,\nquando li apparve d’angeli sì carca.\nMa, per salirla, mo nessun diparte\nda terra i piedi, e la regola mia\nrimasa è per danno de le carte.\nLe mura che solieno esser badia\nfatte sono spelonche, e le cocolle\nsacca son piene di farina ria.\nMa grave usura tanto non si tolle\ncontra ’l piacer di Dio, quanto quel frutto\nche fa il cor de’ monaci sì folle;\nché quantunque la Chiesa guarda, tutto\nè de la gente che per Dio dimanda;\nnon di parenti né d’altro più brutto.\nLa carne d’i mortali è tanto blanda,\nche giù non basta buon cominciamento\ndal nascer de la quercia al far la ghianda.\nPier cominciò sanz’ oro e sanz’ argento,\ne io con orazione e con digiuno,\ne Francesco umilmente il suo convento;\ne se guardi ’l principio di ciascuno,\nposcia riguardi là dov’ è trascorso,\ntu vederai del bianco fatto bruno.\nVeramente Iordan vòlto retrorso\npiù fu, e ’l mar fuggir, quando Dio volse,\nmirabile a veder che qui ’l soccorso».\nCosì mi disse, e indi si raccolse\nal suo collegio, e ’l collegio si strinse;\npoi, come turbo, in sù tutto s’avvolse.\nLa dolce donna dietro a lor mi pinse\ncon un sol cenno su per quella scala,\nsì sua virtù la mia natura vinse;\nné mai qua giù dove si monta e cala\nnaturalmente, fu sì ratto moto\nch’agguagliar si potesse a la mia ala.\nS’io torni mai, lettore, a quel divoto\ntrïunfo per lo quale io piango spesso\nle mie peccata e ’l petto mi percuoto,\ntu non avresti in tanto tratto e messo\nnel foco il dito, in quant’ io vidi ’l segno\nche segue il Tauro e fui dentro da esso.\nO glorïose stelle, o lume pregno\ndi gran virtù, dal quale io riconosco\ntutto, qual che si sia, il mio ingegno,\ncon voi nasceva e s’ascondeva vosco\nquelli ch’è padre d’ogne mortal vita,\nquand’ io senti’ di prima l’aere tosco;\ne poi, quando mi fu grazia largita\nd’entrar ne l’alta rota che vi gira,\nla vostra regïon mi fu sortita.\nA voi divotamente ora sospira\nl’anima mia, per acquistar virtute\nal passo forte che a sé la tira.\n«Tu se’ sì presso a l’ultima salute»,\ncominciò Bëatrice, «che tu dei\naver le luci tue chiare e acute;\ne però, prima che tu più t’inlei,\nrimira in giù, e vedi quanto mondo\nsotto li piedi già esser ti fei;\nsì che ’l tuo cor, quantunque può, giocondo\ns’appresenti a la turba trïunfante\nche lieta vien per questo etera tondo».\nCol viso ritornai per tutte quante\nle sette spere, e vidi questo globo\ntal, ch’io sorrisi del suo vil sembiante;\ne quel consiglio per migliore approbo\nche l’ha per meno; e chi ad altro pensa\nchiamar si puote veramente probo.\nVidi la figlia di Latona incensa\nsanza quell’ ombra che mi fu cagione\nper che già la credetti rara e densa.\nL’aspetto del tuo nato, Iperïone,\nquivi sostenni, e vidi com’ si move\ncirca e vicino a lui Maia e Dïone.\nQuindi m’apparve il temperar di Giove\ntra ’l padre e ’l figlio; e quindi mi fu chiaro\nil varïar che fanno di lor dove;\ne tutti e sette mi si dimostraro\nquanto son grandi e quanto son veloci\ne come sono in distante riparo.\nL’aiuola che ci fa tanto feroci,\nvolgendom’ io con li etterni Gemelli,\ntutta m’apparve da’ colli a le foci;\nposcia rivolsi li occhi a li occhi belli.\n</canto>"}
{"text": "<canto>\nCome l’augello, intra l’amate fronde,\nposato al nido de’ suoi dolci nati\nla notte che le cose ci nasconde,\nche, per veder li aspetti disïati\ne per trovar lo cibo onde li pasca,\nin che gravi labor li sono aggrati,\npreviene il tempo in su aperta frasca,\ne con ardente affetto il sole aspetta,\nfiso guardando pur che l’alba nasca;\ncosì la donna mïa stava eretta\ne attenta, rivolta inver’ la plaga\nsotto la quale il sol mostra men fretta:\nsì che, veggendola io sospesa e vaga,\nfecimi qual è quei che disïando\naltro vorria, e sperando s’appaga.\nMa poco fu tra uno e altro quando,\ndel mio attender, dico, e del vedere\nlo ciel venir più e più rischiarando;\ne Bëatrice disse: «Ecco le schiere\ndel trïunfo di Cristo e tutto ’l frutto\nricolto del girar di queste spere!».\nPariemi che ’l suo viso ardesse tutto,\ne li occhi avea di letizia sì pieni,\nche passarmen convien sanza costrutto.\nQuale ne’ plenilunïi sereni\nTrivïa ride tra le ninfe etterne\nche dipingon lo ciel per tutti i seni,\nvid’ i’ sopra migliaia di lucerne\nun sol che tutte quante l’accendea,\ncome fa ’l nostro le viste superne;\ne per la viva luce trasparea\nla lucente sustanza tanto chiara\nnel viso mio, che non la sostenea.\nOh Bëatrice, dolce guida e cara!\nElla mi disse: «Quel che ti sobranza\nè virtù da cui nulla si ripara.\nQuivi è la sapïenza e la possanza\nch’aprì le strade tra ’l cielo e la terra,\nonde fu già sì lunga disïanza».\nCome foco di nube si diserra\nper dilatarsi sì che non vi cape,\ne fuor di sua natura in giù s’atterra,\nla mente mia così, tra quelle dape\nfatta più grande, di sé stessa uscìo,\ne che si fesse rimembrar non sape.\n«Apri li occhi e riguarda qual son io;\ntu hai vedute cose, che possente\nse’ fatto a sostener lo riso mio».\nIo era come quei che si risente\ndi visïone oblita e che s’ingegna\nindarno di ridurlasi a la mente,\nquand’ io udi’ questa proferta, degna\ndi tanto grato, che mai non si stingue\ndel libro che ’l preterito rassegna.\nSe mo sonasser tutte quelle lingue\nche Polimnïa con le suore fero\ndel latte lor dolcissimo più pingue,\nper aiutarmi, al millesmo del vero\nnon si verria, cantando il santo riso\ne quanto il santo aspetto facea mero;\ne così, figurando il paradiso,\nconvien saltar lo sacrato poema,\ncome chi trova suo cammin riciso.\nMa chi pensasse il ponderoso tema\ne l’omero mortal che se ne carca,\nnol biasmerebbe se sott’ esso trema:\nnon è pareggio da picciola barca\nquel che fendendo va l’ardita prora,\nné da nocchier ch’a sé medesmo parca.\n«Perché la faccia mia sì t’innamora,\nche tu non ti rivolgi al bel giardino\nche sotto i raggi di Cristo s’infiora?\nQuivi è la rosa in che ’l verbo divino\ncarne si fece; quivi son li gigli\nal cui odor si prese il buon cammino».\nCosì Beatrice; e io, che a’ suoi consigli\ntutto era pronto, ancora mi rendei\na la battaglia de’ debili cigli.\nCome a raggio di sol, che puro mei\nper fratta nube, già prato di fiori\nvider, coverti d’ombra, li occhi miei;\nvid’ io così più turbe di splendori,\nfolgorate di sù da raggi ardenti,\nsanza veder principio di folgóri.\nO benigna vertù che sì li ’mprenti,\nsù t’essaltasti, per largirmi loco\na li occhi lì che non t’eran possenti.\nIl nome del bel fior ch’io sempre invoco\ne mane e sera, tutto mi ristrinse\nl’animo ad avvisar lo maggior foco;\ne come ambo le luci mi dipinse\nil quale e il quanto de la viva stella\nche là sù vince come qua giù vinse,\nper entro il cielo scese una facella,\nformata in cerchio a guisa di corona,\ne cinsela e girossi intorno ad ella.\nQualunque melodia più dolce suona\nqua giù e più a sé l’anima tira,\nparrebbe nube che squarciata tona,\ncomparata al sonar di quella lira\nonde si coronava il bel zaffiro\ndel quale il ciel più chiaro s’inzaffira.\n«Io sono amore angelico, che giro\nl’alta letizia che spira del ventre\nche fu albergo del nostro disiro;\ne girerommi, donna del ciel, mentre\nche seguirai tuo figlio, e farai dia\npiù la spera suprema perché lì entre».\nCosì la circulata melodia\nsi sigillava, e tutti li altri lumi\nfacean sonare il nome di Maria.\nLo real manto di tutti i volumi\ndel mondo, che più ferve e più s’avviva\nne l’alito di Dio e nei costumi,\navea sopra di noi l’interna riva\ntanto distante, che la sua parvenza,\nlà dov’ io era, ancor non appariva:\nperò non ebber li occhi miei potenza\ndi seguitar la coronata fiamma\nche si levò appresso sua semenza.\nE come fantolin che ’nver’ la mamma\ntende le braccia, poi che ’l latte prese,\nper l’animo che ’nfin di fuor s’infiamma;\nciascun di quei candori in sù si stese\ncon la sua cima, sì che l’alto affetto\nch’elli avieno a Maria mi fu palese.\nIndi rimaser lì nel mio cospetto,\n‘Regina celi’ cantando sì dolce,\nche mai da me non si partì ’l diletto.\nOh quanta è l’ubertà che si soffolce\nin quelle arche ricchissime che fuoro\na seminar qua giù buone bobolce!\nQuivi si vive e gode del tesoro\nche s’acquistò piangendo ne lo essilio\ndi Babillòn, ove si lasciò l’oro.\nQuivi trïunfa, sotto l’alto Filio\ndi Dio e di Maria, di sua vittoria,\ne con l’antico e col novo concilio,\ncolui che tien le chiavi di tal gloria.\n</canto>"}
{"text": "<canto>\n«O sodalizio eletto a la gran cena\ndel benedetto Agnello, il qual vi ciba\nsì, che la vostra voglia è sempre piena,\nse per grazia di Dio questi preliba\ndi quel che cade de la vostra mensa,\nprima che morte tempo li prescriba,\nponete mente a l’affezione immensa\ne roratelo alquanto: voi bevete\nsempre del fonte onde vien quel ch’ei pensa».\nCosì Beatrice; e quelle anime liete\nsi fero spere sopra fissi poli,\nfiammando, a volte, a guisa di comete.\nE come cerchi in tempra d’orïuoli\nsi giran sì, che ’l primo a chi pon mente\nquïeto pare, e l’ultimo che voli;\ncosì quelle carole, differente-\nmente danzando, de la sua ricchezza\nmi facieno stimar, veloci e lente.\nDi quella ch’io notai di più carezza\nvid’ ïo uscire un foco sì felice,\nche nullo vi lasciò di più chiarezza;\ne tre fïate intorno di Beatrice\nsi volse con un canto tanto divo,\nche la mia fantasia nol mi ridice.\nPerò salta la penna e non lo scrivo:\nché l’imagine nostra a cotai pieghe,\nnon che ’l parlare, è troppo color vivo.\n«O santa suora mia che sì ne prieghe\ndivota, per lo tuo ardente affetto\nda quella bella spera mi disleghe».\nPoscia fermato, il foco benedetto\na la mia donna dirizzò lo spiro,\nche favellò così com’ i’ ho detto.\nEd ella: «O luce etterna del gran viro\na cui Nostro Segnor lasciò le chiavi,\nch’ei portò giù, di questo gaudio miro,\ntenta costui di punti lievi e gravi,\ncome ti piace, intorno de la fede,\nper la qual tu su per lo mare andavi.\nS’elli ama bene e bene spera e crede,\nnon t’è occulto, perché ’l viso hai quivi\ndov’ ogne cosa dipinta si vede;\nma perché questo regno ha fatto civi\nper la verace fede, a glorïarla,\ndi lei parlare è ben ch’a lui arrivi».\nSì come il baccialier s’arma e non parla\nfin che ’l maestro la question propone,\nper approvarla, non per terminarla,\ncosì m’armava io d’ogne ragione\nmentre ch’ella dicea, per esser presto\na tal querente e a tal professione.\n«Dì, buon Cristiano, fatti manifesto:\nfede che è?». Ond’ io levai la fronte\nin quella luce onde spirava questo;\npoi mi volsi a Beatrice, ed essa pronte\nsembianze femmi perch’ ïo spandessi\nl’acqua di fuor del mio interno fonte.\n«La Grazia che mi dà ch’io mi confessi»,\ncomincia’ io, «da l’alto primipilo,\nfaccia li miei concetti bene espressi».\nE seguitai: «Come ’l verace stilo\nne scrisse, padre, del tuo caro frate\nche mise teco Roma nel buon filo,\nfede è sustanza di cose sperate\ne argomento de le non parventi;\ne questa pare a me sua quiditate».\nAllora udi’: «Dirittamente senti,\nse bene intendi perché la ripuose\ntra le sustanze, e poi tra li argomenti».\nE io appresso: «Le profonde cose\nche mi largiscon qui la lor parvenza,\na li occhi di là giù son sì ascose,\nche l’esser loro v’è in sola credenza,\nsopra la qual si fonda l’alta spene;\ne però di sustanza prende intenza.\nE da questa credenza ci convene\nsilogizzar, sanz’ avere altra vista:\nperò intenza d’argomento tene».\nAllora udi’: «Se quantunque s’acquista\ngiù per dottrina, fosse così ’nteso,\nnon lì avria loco ingegno di sofista».\nCosì spirò di quello amore acceso;\nindi soggiunse: «Assai bene è trascorsa\nd’esta moneta già la lega e ’l peso;\nma dimmi se tu l’hai ne la tua borsa».\nOnd’ io: «Sì ho, sì lucida e sì tonda,\nche nel suo conio nulla mi s’inforsa».\nAppresso uscì de la luce profonda\nche lì splendeva: «Questa cara gioia\nsopra la quale ogne virtù si fonda,\nonde ti venne?». E io: «La larga ploia\nde lo Spirito Santo, ch’è diffusa\nin su le vecchie e ’n su le nuove cuoia,\nè silogismo che la m’ha conchiusa\nacutamente sì, che ’nverso d’ella\nogne dimostrazion mi pare ottusa».\nIo udi’ poi: «L’antica e la novella\nproposizion che così ti conchiude,\nperché l’hai tu per divina favella?».\nE io: «La prova che ’l ver mi dischiude,\nson l’opere seguite, a che natura\nnon scalda ferro mai né batte incude».\nRisposto fummi: «Dì, chi t’assicura\nche quell’ opere fosser? Quel medesmo\nche vuol provarsi, non altri, il ti giura».\n«Se ’l mondo si rivolse al cristianesmo»,\ndiss’ io, «sanza miracoli, quest’ uno\nè tal, che li altri non sono il centesmo:\nché tu intrasti povero e digiuno\nin campo, a seminar la buona pianta\nche fu già vite e ora è fatta pruno».\nFinito questo, l’alta corte santa\nrisonò per le spere un ‘Dio laudamo’\nne la melode che là sù si canta.\nE quel baron che sì di ramo in ramo,\nessaminando, già tratto m’avea,\nche a l’ultime fronde appressavamo,\nricominciò: «La Grazia, che donnea\ncon la tua mente, la bocca t’aperse\ninfino a qui come aprir si dovea,\nsì ch’io approvo ciò che fuori emerse;\nma or convien espremer quel che credi,\ne onde a la credenza tua s’offerse».\n«O santo padre, e spirito che vedi\nciò che credesti sì, che tu vincesti\nver’ lo sepulcro più giovani piedi»,\ncomincia’ io, «tu vuo’ ch’io manifesti\nla forma qui del pronto creder mio,\ne anche la cagion di lui chiedesti.\nE io rispondo: Io credo in uno Dio\nsolo ed etterno, che tutto ’l ciel move,\nnon moto, con amore e con disio;\ne a tal creder non ho io pur prove\nfisice e metafisice, ma dalmi\nanche la verità che quinci piove\nper Moïsè, per profeti e per salmi,\nper l’Evangelio e per voi che scriveste\npoi che l’ardente Spirto vi fé almi;\ne credo in tre persone etterne, e queste\ncredo una essenza sì una e sì trina,\nche soffera congiunto ‘sono’ ed ‘este’.\nDe la profonda condizion divina\nch’io tocco mo, la mente mi sigilla\npiù volte l’evangelica dottrina.\nQuest’ è ’l principio, quest’ è la favilla\nche si dilata in fiamma poi vivace,\ne come stella in cielo in me scintilla».\nCome ’l segnor ch’ascolta quel che i piace,\nda indi abbraccia il servo, gratulando\nper la novella, tosto ch’el si tace;\ncosì, benedicendomi cantando,\ntre volte cinse me, sì com’ io tacqui,\nl’appostolico lume al cui comando\nio avea detto: sì nel dir li piacqui!\n</canto>"}
{"text": "<canto>\nSe mai continga che ’l poema sacro\nal quale ha posto mano e cielo e terra,\nsì che m’ha fatto per molti anni macro,\nvinca la crudeltà che fuor mi serra\ndel bello ovile ov’ io dormi’ agnello,\nnimico ai lupi che li danno guerra;\ncon altra voce omai, con altro vello\nritornerò poeta, e in sul fonte\ndel mio battesmo prenderò ’l cappello;\nperò che ne la fede, che fa conte\nl’anime a Dio, quivi intra’ io, e poi\nPietro per lei sì mi girò la fronte.\nIndi si mosse un lume verso noi\ndi quella spera ond’ uscì la primizia\nche lasciò Cristo d’i vicari suoi;\ne la mia donna, piena di letizia,\nmi disse: «Mira, mira: ecco il barone\nper cui là giù si vicita Galizia».\nSì come quando il colombo si pone\npresso al compagno, l’uno a l’altro pande,\ngirando e mormorando, l’affezione;\ncosì vid’ ïo l’un da l’altro grande\nprincipe glorïoso essere accolto,\nlaudando il cibo che là sù li prande.\nMa poi che ’l gratular si fu assolto,\ntacito coram me ciascun s’affisse,\nignito sì che vincëa ’l mio volto.\nRidendo allora Bëatrice disse:\n«Inclita vita per cui la larghezza\nde la nostra basilica si scrisse,\nfa risonar la spene in questa altezza:\ntu sai, che tante fiate la figuri,\nquante Iesù ai tre fé più carezza».\n«Leva la testa e fa che t’assicuri:\nche ciò che vien qua sù del mortal mondo,\nconvien ch’ai nostri raggi si maturi».\nQuesto conforto del foco secondo\nmi venne; ond’ io leväi li occhi a’ monti\nche li ’ncurvaron pria col troppo pondo.\n«Poi che per grazia vuol che tu t’affronti\nlo nostro Imperadore, anzi la morte,\nne l’aula più secreta co’ suoi conti,\nsì che, veduto il ver di questa corte,\nla spene, che là giù bene innamora,\nin te e in altrui di ciò conforte,\ndi’ quel ch’ell’ è, di’ come se ne ’nfiora\nla mente tua, e dì onde a te venne».\nCosì seguì ’l secondo lume ancora.\nE quella pïa che guidò le penne\nde le mie ali a così alto volo,\na la risposta così mi prevenne:\n«La Chiesa militante alcun figliuolo\nnon ha con più speranza, com’ è scritto\nnel Sol che raggia tutto nostro stuolo:\nperò li è conceduto che d’Egitto\nvegna in Ierusalemme per vedere,\nanzi che ’l militar li sia prescritto.\nLi altri due punti, che non per sapere\nson dimandati, ma perch’ ei rapporti\nquanto questa virtù t’è in piacere,\na lui lasc’ io, ché non li saran forti\nné di iattanza; ed elli a ciò risponda,\ne la grazia di Dio ciò li comporti».\nCome discente ch’a dottor seconda\npronto e libente in quel ch’elli è esperto,\nperché la sua bontà si disasconda,\n«Spene», diss’ io, «è uno attender certo\nde la gloria futura, il qual produce\ngrazia divina e precedente merto.\nDa molte stelle mi vien questa luce;\nma quei la distillò nel mio cor pria\nche fu sommo cantor del sommo duce.\n‘Sperino in te’, ne la sua tëodia\ndice, ‘color che sanno il nome tuo’:\ne chi nol sa, s’elli ha la fede mia?\nTu mi stillasti, con lo stillar suo,\nne la pistola poi; sì ch’io son pieno,\ne in altrui vostra pioggia repluo».\nMentr’ io diceva, dentro al vivo seno\ndi quello incendio tremolava un lampo\nsùbito e spesso a guisa di baleno.\nIndi spirò: «L’amore ond’ ïo avvampo\nancor ver’ la virtù che mi seguette\ninfin la palma e a l’uscir del campo,\nvuol ch’io respiri a te che ti dilette\ndi lei; ed emmi a grato che tu diche\nquello che la speranza ti ’mpromette».\nE io: «Le nove e le scritture antiche\npongon lo segno, ed esso lo mi addita,\nde l’anime che Dio s’ha fatte amiche.\nDice Isaia che ciascuna vestita\nne la sua terra fia di doppia vesta:\ne la sua terra è questa dolce vita;\ne ’l tuo fratello assai vie più digesta,\nlà dove tratta de le bianche stole,\nquesta revelazion ci manifesta».\nE prima, appresso al fin d’este parole,\n‘Sperent in te’ di sopr’ a noi s’udì;\na che rispuoser tutte le carole.\nPoscia tra esse un lume si schiarì\nsì che, se ’l Cancro avesse un tal cristallo,\nl’inverno avrebbe un mese d’un sol dì.\nE come surge e va ed entra in ballo\nvergine lieta, sol per fare onore\na la novizia, non per alcun fallo,\ncosì vid’ io lo schiarato splendore\nvenire a’ due che si volgieno a nota\nqual conveniesi al loro ardente amore.\nMisesi lì nel canto e ne la rota;\ne la mia donna in lor tenea l’aspetto,\npur come sposa tacita e immota.\n«Questi è colui che giacque sopra ’l petto\ndel nostro pellicano, e questi fue\ndi su la croce al grande officio eletto».\nLa donna mia così; né però piùe\nmosser la vista sua di stare attenta\nposcia che prima le parole sue.\nQual è colui ch’adocchia e s’argomenta\ndi vedere eclissar lo sole un poco,\nche, per veder, non vedente diventa;\ntal mi fec’ ïo a quell’ ultimo foco\nmentre che detto fu: «Perché t’abbagli\nper veder cosa che qui non ha loco?\nIn terra è terra il mio corpo, e saragli\ntanto con li altri, che ’l numero nostro\ncon l’etterno proposito s’agguagli.\nCon le due stole nel beato chiostro\nson le due luci sole che saliro;\ne questo apporterai nel mondo vostro».\nA questa voce l’infiammato giro\nsi quïetò con esso il dolce mischio\nche si facea nel suon del trino spiro,\nsì come, per cessar fatica o rischio,\nli remi, pria ne l’acqua ripercossi,\ntutti si posano al sonar d’un fischio.\nAhi quanto ne la mente mi commossi,\nquando mi volsi per veder Beatrice,\nper non poter veder, benché io fossi\npresso di lei, e nel mondo felice!\n</canto>"}
{"text": "<canto>\nMentr’ io dubbiava per lo viso spento,\nde la fulgida fiamma che lo spense\nuscì un spiro che mi fece attento,\ndicendo: «Intanto che tu ti risense\nde la vista che haï in me consunta,\nben è che ragionando la compense.\nComincia dunque; e dì ove s’appunta\nl’anima tua, e fa ragion che sia\nla vista in te smarrita e non defunta:\nperché la donna che per questa dia\nregïon ti conduce, ha ne lo sguardo\nla virtù ch’ebbe la man d’Anania».\nIo dissi: «Al suo piacere e tosto e tardo\nvegna remedio a li occhi, che fuor porte\nquand’ ella entrò col foco ond’ io sempr’ ardo.\nLo ben che fa contenta questa corte,\nAlfa e O è di quanta scrittura\nmi legge Amore o lievemente o forte».\nQuella medesma voce che paura\ntolta m’avea del sùbito abbarbaglio,\ndi ragionare ancor mi mise in cura;\ne disse: «Certo a più angusto vaglio\nti conviene schiarar: dicer convienti\nchi drizzò l’arco tuo a tal berzaglio».\nE io: «Per filosofici argomenti\ne per autorità che quinci scende\ncotale amor convien che in me si ’mprenti:\nché ’l bene, in quanto ben, come s’intende,\ncosì accende amore, e tanto maggio\nquanto più di bontate in sé comprende.\nDunque a l’essenza ov’ è tanto avvantaggio,\nche ciascun ben che fuor di lei si trova\naltro non è ch’un lume di suo raggio,\npiù che in altra convien che si mova\nla mente, amando, di ciascun che cerne\nil vero in che si fonda questa prova.\nTal vero a l’intelletto mïo sterne\ncolui che mi dimostra il primo amore\ndi tutte le sustanze sempiterne.\nSternel la voce del verace autore,\nche dice a Moïsè, di sé parlando:\n‘Io ti farò vedere ogne valore’.\nSternilmi tu ancora, incominciando\nl’alto preconio che grida l’arcano\ndi qui là giù sovra ogne altro bando».\nE io udi’: «Per intelletto umano\ne per autoritadi a lui concorde\nd’i tuoi amori a Dio guarda il sovrano.\nMa dì ancor se tu senti altre corde\ntirarti verso lui, sì che tu suone\ncon quanti denti questo amor ti morde».\nNon fu latente la santa intenzione\nde l’aguglia di Cristo, anzi m’accorsi\ndove volea menar mia professione.\nPerò ricominciai: «Tutti quei morsi\nche posson far lo cor volgere a Dio,\na la mia caritate son concorsi:\nché l’essere del mondo e l’esser mio,\nla morte ch’el sostenne perch’ io viva,\ne quel che spera ogne fedel com’ io,\ncon la predetta conoscenza viva,\ntratto m’hanno del mar de l’amor torto,\ne del diritto m’han posto a la riva.\nLe fronde onde s’infronda tutto l’orto\nde l’ortolano etterno, am’ io cotanto\nquanto da lui a lor di bene è porto».\nSì com’ io tacqui, un dolcissimo canto\nrisonò per lo cielo, e la mia donna\ndicea con li altri: «Santo, santo, santo!».\nE come a lume acuto si disonna\nper lo spirto visivo che ricorre\na lo splendor che va di gonna in gonna,\ne lo svegliato ciò che vede aborre,\nsì nescïa è la sùbita vigilia\nfin che la stimativa non soccorre;\ncosì de li occhi miei ogne quisquilia\nfugò Beatrice col raggio d’i suoi,\nche rifulgea da più di mille milia:\nonde mei che dinanzi vidi poi;\ne quasi stupefatto domandai\nd’un quarto lume ch’io vidi tra noi.\nE la mia donna: «Dentro da quei rai\nvagheggia il suo fattor l’anima prima\nche la prima virtù creasse mai».\nCome la fronda che flette la cima\nnel transito del vento, e poi si leva\nper la propria virtù che la soblima,\nfec’ io in tanto in quant’ ella diceva,\nstupendo, e poi mi rifece sicuro\nun disio di parlare ond’ ïo ardeva.\nE cominciai: «O pomo che maturo\nsolo prodotto fosti, o padre antico\na cui ciascuna sposa è figlia e nuro,\ndivoto quanto posso a te supplìco\nperché mi parli: tu vedi mia voglia,\ne per udirti tosto non la dico».\nTalvolta un animal coverto broglia,\nsì che l’affetto convien che si paia\nper lo seguir che face a lui la ’nvoglia;\ne similmente l’anima primaia\nmi facea trasparer per la coverta\nquant’ ella a compiacermi venìa gaia.\nIndi spirò: «Sanz’ essermi proferta\nda te, la voglia tua discerno meglio\nche tu qualunque cosa t’è più certa;\nperch’ io la veggio nel verace speglio\nche fa di sé pareglio a l’altre cose,\ne nulla face lui di sé pareglio.\nTu vuogli udir quant’ è che Dio mi puose\nne l’eccelso giardino, ove costei\na così lunga scala ti dispuose,\ne quanto fu diletto a li occhi miei,\ne la propria cagion del gran disdegno,\ne l’idïoma ch’usai e che fei.\nOr, figluol mio, non il gustar del legno\nfu per sé la cagion di tanto essilio,\nma solamente il trapassar del segno.\nQuindi onde mosse tua donna Virgilio,\nquattromilia trecento e due volumi\ndi sol desiderai questo concilio;\ne vidi lui tornare a tutt’ i lumi\nde la sua strada novecento trenta\nfïate, mentre ch’ïo in terra fu’mi.\nLa lingua ch’io parlai fu tutta spenta\ninnanzi che a l’ovra inconsummabile\nfosse la gente di Nembròt attenta:\nché nullo effetto mai razïonabile,\nper lo piacere uman che rinovella\nseguendo il cielo, sempre fu durabile.\nOpera naturale è ch’uom favella;\nma così o così, natura lascia\npoi fare a voi secondo che v’abbella.\nPria ch’i’ scendessi a l’infernale ambascia,\nI s’appellava in terra il sommo bene\nonde vien la letizia che mi fascia;\ne El si chiamò poi: e ciò convene,\nché l’uso d’i mortali è come fronda\nin ramo, che sen va e altra vene.\nNel monte che si leva più da l’onda,\nfu’ io, con vita pura e disonesta,\nda la prim’ ora a quella che seconda,\ncome ’l sol muta quadra, l’ora sesta».\n</canto>"}
{"text": "<canto>\n‘Al Padre, al Figlio, a lo Spirito Santo’,\ncominciò, ‘gloria!’, tutto ’l paradiso,\nsì che m’inebrïava il dolce canto.\nCiò ch’io vedeva mi sembiava un riso\nde l’universo; per che mia ebbrezza\nintrava per l’udire e per lo viso.\nOh gioia! oh ineffabile allegrezza!\noh vita intègra d’amore e di pace!\noh sanza brama sicura ricchezza!\nDinanzi a li occhi miei le quattro face\nstavano accese, e quella che pria venne\nincominciò a farsi più vivace,\ne tal ne la sembianza sua divenne,\nqual diverrebbe Iove, s’elli e Marte\nfossero augelli e cambiassersi penne.\nLa provedenza, che quivi comparte\nvice e officio, nel beato coro\nsilenzio posto avea da ogne parte,\nquand’ ïo udi’: «Se io mi trascoloro,\nnon ti maravigliar, ché, dicend’ io,\nvedrai trascolorar tutti costoro.\nQuelli ch’usurpa in terra il luogo mio,\nil luogo mio, il luogo mio, che vaca\nne la presenza del Figliuol di Dio,\nfatt’ ha del cimitero mio cloaca\ndel sangue e de la puzza; onde ’l perverso\nche cadde di qua sù, là giù si placa».\nDi quel color che per lo sole avverso\nnube dipigne da sera e da mane,\nvid’ ïo allora tutto ’l ciel cosperso.\nE come donna onesta che permane\ndi sé sicura, e per l’altrui fallanza,\npur ascoltando, timida si fane,\ncosì Beatrice trasmutò sembianza;\ne tale eclissi credo che ’n ciel fue\nquando patì la supprema possanza.\nPoi procedetter le parole sue\ncon voce tanto da sé trasmutata,\nche la sembianza non si mutò piùe:\n«Non fu la sposa di Cristo allevata\ndel sangue mio, di Lin, di quel di Cleto,\nper essere ad acquisto d’oro usata;\nma per acquisto d’esto viver lieto\ne Sisto e Pïo e Calisto e Urbano\nsparser lo sangue dopo molto fleto.\nNon fu nostra intenzion ch’a destra mano\nd’i nostri successor parte sedesse,\nparte da l’altra del popol cristiano;\nné che le chiavi che mi fuor concesse,\ndivenisser signaculo in vessillo\nche contra battezzati combattesse;\nné ch’io fossi figura di sigillo\na privilegi venduti e mendaci,\nond’ io sovente arrosso e disfavillo.\nIn vesta di pastor lupi rapaci\nsi veggion di qua sù per tutti i paschi:\no difesa di Dio, perché pur giaci?\nDel sangue nostro Caorsini e Guaschi\ns’apparecchian di bere: o buon principio,\na che vil fine convien che tu caschi!\nMa l’alta provedenza, che con Scipio\ndifese a Roma la gloria del mondo,\nsoccorrà tosto, sì com’ io concipio;\ne tu, figliuol, che per lo mortal pondo\nancor giù tornerai, apri la bocca,\ne non asconder quel ch’io non ascondo».\nSì come di vapor gelati fiocca\nin giuso l’aere nostro, quando ’l corno\nde la capra del ciel col sol si tocca,\nin sù vid’ io così l’etera addorno\nfarsi e fioccar di vapor trïunfanti\nche fatto avien con noi quivi soggiorno.\nLo viso mio seguiva i suoi sembianti,\ne seguì fin che ’l mezzo, per lo molto,\nli tolse il trapassar del più avanti.\nOnde la donna, che mi vide assolto\nde l’attendere in sù, mi disse: «Adima\nil viso e guarda come tu se’ vòlto».\nDa l’ora ch’ïo avea guardato prima\ni’ vidi mosso me per tutto l’arco\nche fa dal mezzo al fine il primo clima;\nsì ch’io vedea di là da Gade il varco\nfolle d’Ulisse, e di qua presso il lito\nnel qual si fece Europa dolce carco.\nE più mi fora discoverto il sito\ndi questa aiuola; ma ’l sol procedea\nsotto i mie’ piedi un segno e più partito.\nLa mente innamorata, che donnea\ncon la mia donna sempre, di ridure\nad essa li occhi più che mai ardea;\ne se natura o arte fé pasture\nda pigliare occhi, per aver la mente,\nin carne umana o ne le sue pitture,\ntutte adunate, parrebber nïente\nver’ lo piacer divin che mi refulse,\nquando mi volsi al suo viso ridente.\nE la virtù che lo sguardo m’indulse,\ndel bel nido di Leda mi divelse,\ne nel ciel velocissimo m’impulse.\nLe parti sue vivissime ed eccelse\nsì uniforme son, ch’i’ non so dire\nqual Bëatrice per loco mi scelse.\nMa ella, che vedëa ’l mio disire,\nincominciò, ridendo tanto lieta,\nche Dio parea nel suo volto gioire:\n«La natura del mondo, che quïeta\nil mezzo e tutto l’altro intorno move,\nquinci comincia come da sua meta;\ne questo cielo non ha altro dove\nche la mente divina, in che s’accende\nl’amor che ’l volge e la virtù ch’ei piove.\nLuce e amor d’un cerchio lui comprende,\nsì come questo li altri; e quel precinto\ncolui che ’l cinge solamente intende.\nNon è suo moto per altro distinto,\nma li altri son mensurati da questo,\nsì come diece da mezzo e da quinto;\ne come il tempo tegna in cotal testo\nle sue radici e ne li altri le fronde,\nomai a te può esser manifesto.\nOh cupidigia che i mortali affonde\nsì sotto te, che nessuno ha podere\ndi trarre li occhi fuor de le tue onde!\nBen fiorisce ne li uomini il volere;\nma la pioggia continüa converte\nin bozzacchioni le sosine vere.\nFede e innocenza son reperte\nsolo ne’ parvoletti; poi ciascuna\npria fugge che le guance sian coperte.\nTale, balbuzïendo ancor, digiuna,\nche poi divora, con la lingua sciolta,\nqualunque cibo per qualunque luna;\ne tal, balbuzïendo, ama e ascolta\nla madre sua, che, con loquela intera,\ndisïa poi di vederla sepolta.\nCosì si fa la pelle bianca nera\nnel primo aspetto de la bella figlia\ndi quel ch’apporta mane e lascia sera.\nTu, perché non ti facci maraviglia,\npensa che ’n terra non è chi governi;\nonde sì svïa l’umana famiglia.\nMa prima che gennaio tutto si sverni\nper la centesma ch’è là giù negletta,\nraggeran sì questi cerchi superni,\nche la fortuna che tanto s’aspetta,\nle poppe volgerà u’ son le prore,\nsì che la classe correrà diretta;\ne vero frutto verrà dopo ’l fiore».\n</canto>"}
{"text": "<canto>\nPoscia che ’ncontro a la vita presente\nd’i miseri mortali aperse ’l vero\nquella che ’mparadisa la mia mente,\ncome in lo specchio fiamma di doppiero\nvede colui che se n’alluma retro,\nprima che l’abbia in vista o in pensiero,\ne sé rivolge per veder se ’l vetro\nli dice il vero, e vede ch’el s’accorda\ncon esso come nota con suo metro;\ncosì la mia memoria si ricorda\nch’io feci riguardando ne’ belli occhi\nonde a pigliarmi fece Amor la corda.\nE com’ io mi rivolsi e furon tocchi\nli miei da ciò che pare in quel volume,\nquandunque nel suo giro ben s’adocchi,\nun punto vidi che raggiava lume\nacuto sì, che ’l viso ch’elli affoca\nchiuder conviensi per lo forte acume;\ne quale stella par quinci più poca,\nparrebbe luna, locata con esso\ncome stella con stella si collòca.\nForse cotanto quanto pare appresso\nalo cigner la luce che ’l dipigne\nquando ’l vapor che ’l porta più è spesso,\ndistante intorno al punto un cerchio d’igne\nsi girava sì ratto, ch’avria vinto\nquel moto che più tosto il mondo cigne;\ne questo era d’un altro circumcinto,\ne quel dal terzo, e ’l terzo poi dal quarto,\ndal quinto il quarto, e poi dal sesto il quinto.\nSopra seguiva il settimo sì sparto\ngià di larghezza, che ’l messo di Iuno\nintero a contenerlo sarebbe arto.\nCosì l’ottavo e ’l nono; e chiascheduno\npiù tardo si movea, secondo ch’era\nin numero distante più da l’uno;\ne quello avea la fiamma più sincera\ncui men distava la favilla pura,\ncredo, però che più di lei s’invera.\nLa donna mia, che mi vedëa in cura\nforte sospeso, disse: «Da quel punto\ndepende il cielo e tutta la natura.\nMira quel cerchio che più li è congiunto;\ne sappi che ’l suo muovere è sì tosto\nper l’affocato amore ond’ elli è punto».\nE io a lei: «Se ’l mondo fosse posto\ncon l’ordine ch’io veggio in quelle rote,\nsazio m’avrebbe ciò che m’è proposto;\nma nel mondo sensibile si puote\nveder le volte tanto più divine,\nquant’ elle son dal centro più remote.\nOnde, se ’l mio disir dee aver fine\nin questo miro e angelico templo\nche solo amore e luce ha per confine,\nudir convienmi ancor come l’essemplo\ne l’essemplare non vanno d’un modo,\nché io per me indarno a ciò contemplo».\n«Se li tuoi diti non sono a tal nodo\nsufficïenti, non è maraviglia:\ntanto, per non tentare, è fatto sodo!».\nCosì la donna mia; poi disse: «Piglia\nquel ch’io ti dicerò, se vuo’ saziarti;\ne intorno da esso t’assottiglia.\nLi cerchi corporai sono ampi e arti\nsecondo il più e ’l men de la virtute\nche si distende per tutte lor parti.\nMaggior bontà vuol far maggior salute;\nmaggior salute maggior corpo cape,\ns’elli ha le parti igualmente compiute.\nDunque costui che tutto quanto rape\nl’altro universo seco, corrisponde\nal cerchio che più ama e che più sape:\nper che, se tu a la virtù circonde\nla tua misura, non a la parvenza\nde le sustanze che t’appaion tonde,\ntu vederai mirabil consequenza\ndi maggio a più e di minore a meno,\nin ciascun cielo, a süa intelligenza».\nCome rimane splendido e sereno\nl’emisperio de l’aere, quando soffia\nBorea da quella guancia ond’ è più leno,\nper che si purga e risolve la roffia\nche pria turbava, sì che ’l ciel ne ride\ncon le bellezze d’ogne sua paroffia;\ncosì fec’ïo, poi che mi provide\nla donna mia del suo risponder chiaro,\ne come stella in cielo il ver si vide.\nE poi che le parole sue restaro,\nnon altrimenti ferro disfavilla\nche bolle, come i cerchi sfavillaro.\nL’incendio suo seguiva ogne scintilla;\ned eran tante, che ’l numero loro\npiù che ’l doppiar de li scacchi s’inmilla.\nIo sentiva osannar di coro in coro\nal punto fisso che li tiene a li ubi,\ne terrà sempre, ne’ quai sempre fuoro.\nE quella che vedëa i pensier dubi\nne la mia mente, disse: «I cerchi primi\nt’hanno mostrato Serafi e Cherubi.\nCosì veloci seguono i suoi vimi,\nper somigliarsi al punto quanto ponno;\ne posson quanto a veder son soblimi.\nQuelli altri amori che ’ntorno li vonno,\nsi chiaman Troni del divino aspetto,\nper che ’l primo ternaro terminonno;\ne dei saper che tutti hanno diletto\nquanto la sua veduta si profonda\nnel vero in che si queta ogne intelletto.\nQuinci si può veder come si fonda\nl’esser beato ne l’atto che vede,\nnon in quel ch’ama, che poscia seconda;\ne del vedere è misura mercede,\nche grazia partorisce e buona voglia:\ncosì di grado in grado si procede.\nL’altro ternaro, che così germoglia\nin questa primavera sempiterna\nche notturno Arïete non dispoglia,\nperpetüalemente ‘Osanna’ sberna\ncon tre melode, che suonano in tree\nordini di letizia onde s’interna.\nIn essa gerarcia son l’altre dee:\nprima Dominazioni, e poi Virtudi;\nl’ordine terzo di Podestadi èe.\nPoscia ne’ due penultimi tripudi\nPrincipati e Arcangeli si girano;\nl’ultimo è tutto d’Angelici ludi.\nQuesti ordini di sù tutti s’ammirano,\ne di giù vincon sì, che verso Dio\ntutti tirati sono e tutti tirano.\nE Dïonisio con tanto disio\na contemplar questi ordini si mise,\nche li nomò e distinse com’ io.\nMa Gregorio da lui poi si divise;\nonde, sì tosto come li occhi aperse\nin questo ciel, di sé medesmo rise.\nE se tanto secreto ver proferse\nmortale in terra, non voglio ch’ammiri:\nché chi ’l vide qua sù gliel discoperse\ncon altro assai del ver di questi giri».\n</canto>"}
{"text": "<canto>\nQuando ambedue li figli di Latona,\ncoperti del Montone e de la Libra,\nfanno de l’orizzonte insieme zona,\nquant’ è dal punto che ’l cenìt inlibra\ninfin che l’uno e l’altro da quel cinto,\ncambiando l’emisperio, si dilibra,\ntanto, col volto di riso dipinto,\nsi tacque Bëatrice, riguardando\nfiso nel punto che m’avëa vinto.\nPoi cominciò: «Io dico, e non dimando,\nquel che tu vuoli udir, perch’ io l’ho visto\nlà ’ve s’appunta ogne ubi e ogne quando.\nNon per aver a sé di bene acquisto,\nch’esser non può, ma perché suo splendore\npotesse, risplendendo, dir “Subsisto”,\nin sua etternità di tempo fore,\nfuor d’ogne altro comprender, come i piacque,\ns’aperse in nuovi amor l’etterno amore.\nNé prima quasi torpente si giacque;\nché né prima né poscia procedette\nlo discorrer di Dio sovra quest’ acque.\nForma e materia, congiunte e purette,\nusciro ad esser che non avia fallo,\ncome d’arco tricordo tre saette.\nE come in vetro, in ambra o in cristallo\nraggio resplende sì, che dal venire\na l’esser tutto non è intervallo,\ncosì ’l triforme effetto del suo sire\nne l’esser suo raggiò insieme tutto\nsanza distinzïone in essordire.\nConcreato fu ordine e costrutto\na le sustanze; e quelle furon cima\nnel mondo in che puro atto fu produtto;\npura potenza tenne la parte ima;\nnel mezzo strinse potenza con atto\ntal vime, che già mai non si divima.\nIeronimo vi scrisse lungo tratto\ndi secoli de li angeli creati\nanzi che l’altro mondo fosse fatto;\nma questo vero è scritto in molti lati\nda li scrittor de lo Spirito Santo,\ne tu te n’avvedrai se bene agguati;\ne anche la ragione il vede alquanto,\nche non concederebbe che ’ motori\nsanza sua perfezion fosser cotanto.\nOr sai tu dove e quando questi amori\nfuron creati e come: sì che spenti\nnel tuo disïo già son tre ardori.\nNé giugneriesi, numerando, al venti\nsì tosto, come de li angeli parte\nturbò il suggetto d’i vostri alimenti.\nL’altra rimase, e cominciò quest’ arte\nche tu discerni, con tanto diletto,\nche mai da circüir non si diparte.\nPrincipio del cader fu il maladetto\nsuperbir di colui che tu vedesti\nda tutti i pesi del mondo costretto.\nQuelli che vedi qui furon modesti\na riconoscer sé da la bontate\nche li avea fatti a tanto intender presti:\nper che le viste lor furo essaltate\ncon grazia illuminante e con lor merto,\nsi c’hanno ferma e piena volontate;\ne non voglio che dubbi, ma sia certo,\nche ricever la grazia è meritorio\nsecondo che l’affetto l’è aperto.\nOmai dintorno a questo consistorio\npuoi contemplare assai, se le parole\nmie son ricolte, sanz’ altro aiutorio.\nMa perché ’n terra per le vostre scole\nsi legge che l’angelica natura\nè tal, che ’ntende e si ricorda e vole,\nancor dirò, perché tu veggi pura\nla verità che là giù si confonde,\nequivocando in sì fatta lettura.\nQueste sustanze, poi che fur gioconde\nde la faccia di Dio, non volser viso\nda essa, da cui nulla si nasconde:\nperò non hanno vedere interciso\nda novo obietto, e però non bisogna\nrememorar per concetto diviso;\nsì che là giù, non dormendo, si sogna,\ncredendo e non credendo dicer vero;\nma ne l’uno è più colpa e più vergogna.\nVoi non andate giù per un sentiero\nfilosofando: tanto vi trasporta\nl’amor de l’apparenza e ’l suo pensiero!\nE ancor questo qua sù si comporta\ncon men disdegno che quando è posposta\nla divina Scrittura o quando è torta.\nNon vi si pensa quanto sangue costa\nseminarla nel mondo e quanto piace\nchi umilmente con essa s’accosta.\nPer apparer ciascun s’ingegna e face\nsue invenzioni; e quelle son trascorse\nda’ predicanti e ’l Vangelio si tace.\nUn dice che la luna si ritorse\nne la passion di Cristo e s’interpuose,\nper che ’l lume del sol giù non si porse;\ne mente, ché la luce si nascose\nda sé: però a li Spani e a l’Indi\ncome a’ Giudei tale eclissi rispuose.\nNon ha Fiorenza tanti Lapi e Bindi\nquante sì fatte favole per anno\nin pergamo si gridan quinci e quindi:\nsì che le pecorelle, che non sanno,\ntornan del pasco pasciute di vento,\ne non le scusa non veder lo danno.\nNon disse Cristo al suo primo convento:\n‘Andate, e predicate al mondo ciance’;\nma diede lor verace fondamento;\ne quel tanto sonò ne le sue guance,\nsì ch’a pugnar per accender la fede\nde l’Evangelio fero scudo e lance.\nOra si va con motti e con iscede\na predicare, e pur che ben si rida,\ngonfia il cappuccio e più non si richiede.\nMa tale uccel nel becchetto s’annida,\nche se ’l vulgo il vedesse, vederebbe\nla perdonanza di ch’el si confida:\nper cui tanta stoltezza in terra crebbe,\nche, sanza prova d’alcun testimonio,\nad ogne promession si correrebbe.\nDi questo ingrassa il porco sant’ Antonio,\ne altri assai che sono ancor più porci,\npagando di moneta sanza conio.\nMa perché siam digressi assai, ritorci\nli occhi oramai verso la dritta strada,\nsì che la via col tempo si raccorci.\nQuesta natura sì oltre s’ingrada\nin numero, che mai non fu loquela\nné concetto mortal che tanto vada;\ne se tu guardi quel che si revela\nper Danïel, vedrai che ’n sue migliaia\ndeterminato numero si cela.\nLa prima luce, che tutta la raia,\nper tanti modi in essa si recepe,\nquanti son li splendori a chi s’appaia.\nOnde, però che a l’atto che concepe\nsegue l’affetto, d’amar la dolcezza\ndiversamente in essa ferve e tepe.\nVedi l’eccelso omai e la larghezza\nde l’etterno valor, poscia che tanti\nspeculi fatti s’ha in che si spezza,\nuno manendo in sé come davanti».\n</canto>"}
{"text": "<canto>\nForse semilia miglia di lontano\nci ferve l’ora sesta, e questo mondo\nchina già l’ombra quasi al letto piano,\nquando ’l mezzo del cielo, a noi profondo,\ncomincia a farsi tal, ch’alcuna stella\nperde il parere infino a questo fondo;\ne come vien la chiarissima ancella\ndel sol più oltre, così ’l ciel si chiude\ndi vista in vista infino a la più bella.\nNon altrimenti il trïunfo che lude\nsempre dintorno al punto che mi vinse,\nparendo inchiuso da quel ch’elli ’nchiude,\na poco a poco al mio veder si stinse:\nper che tornar con li occhi a Bëatrice\nnulla vedere e amor mi costrinse.\nSe quanto infino a qui di lei si dice\nfosse conchiuso tutto in una loda,\npoca sarebbe a fornir questa vice.\nLa bellezza ch’io vidi si trasmoda\nnon pur di là da noi, ma certo io credo\nche solo il suo fattor tutta la goda.\nDa questo passo vinto mi concedo\npiù che già mai da punto di suo tema\nsoprato fosse comico o tragedo:\nché, come sole in viso che più trema,\ncosì lo rimembrar del dolce riso\nla mente mia da me medesmo scema.\nDal primo giorno ch’i’ vidi il suo viso\nin questa vita, infino a questa vista,\nnon m’è il seguire al mio cantar preciso;\nma or convien che mio seguir desista\npiù dietro a sua bellezza, poetando,\ncome a l’ultimo suo ciascuno artista.\nCotal qual io lascio a maggior bando\nche quel de la mia tuba, che deduce\nl’ardüa sua matera terminando,\ncon atto e voce di spedito duce\nricominciò: «Noi siamo usciti fore\ndel maggior corpo al ciel ch’è pura luce:\nluce intellettüal, piena d’amore;\namor di vero ben, pien di letizia;\nletizia che trascende ogne dolzore.\nQui vederai l’una e l’altra milizia\ndi paradiso, e l’una in quelli aspetti\nche tu vedrai a l’ultima giustizia».\nCome sùbito lampo che discetti\nli spiriti visivi, sì che priva\nda l’atto l’occhio di più forti obietti,\ncosì mi circunfulse luce viva,\ne lasciommi fasciato di tal velo\ndel suo fulgor, che nulla m’appariva.\n«Sempre l’amor che queta questo cielo\naccoglie in sé con sì fatta salute,\nper far disposto a sua fiamma il candelo».\nNon fur più tosto dentro a me venute\nqueste parole brievi, ch’io compresi\nme sormontar di sopr’ a mia virtute;\ne di novella vista mi raccesi\ntale, che nulla luce è tanto mera,\nche li occhi miei non si fosser difesi;\ne vidi lume in forma di rivera\nfulvido di fulgore, intra due rive\ndipinte di mirabil primavera.\nDi tal fiumana uscian faville vive,\ne d’ogne parte si mettien ne’ fiori,\nquasi rubin che oro circunscrive;\npoi, come inebrïate da li odori,\nriprofondavan sé nel miro gurge,\ne s’una intrava, un’altra n’uscia fori.\n«L’alto disio che mo t’infiamma e urge,\nd’aver notizia di ciò che tu vei,\ntanto mi piace più quanto più turge;\nma di quest’ acqua convien che tu bei\nprima che tanta sete in te si sazi»:\ncosì mi disse il sol de li occhi miei.\nAnche soggiunse: «Il fiume e li topazi\nch’entrano ed escono e ’l rider de l’erbe\nson di lor vero umbriferi prefazi.\nNon che da sé sian queste cose acerbe;\nma è difetto da la parte tua,\nche non hai viste ancor tanto superbe».\nNon è fantin che sì sùbito rua\ncol volto verso il latte, se si svegli\nmolto tardato da l’usanza sua,\ncome fec’ io, per far migliori spegli\nancor de li occhi, chinandomi a l’onda\nche si deriva perché vi s’immegli;\ne sì come di lei bevve la gronda\nde le palpebre mie, così mi parve\ndi sua lunghezza divenuta tonda.\nPoi, come gente stata sotto larve,\nche pare altro che prima, se si sveste\nla sembianza non süa in che disparve,\ncosì mi si cambiaro in maggior feste\nli fiori e le faville, sì ch’io vidi\nambo le corti del ciel manifeste.\nO isplendor di Dio, per cu’ io vidi\nl’alto trïunfo del regno verace,\ndammi virtù a dir com’ ïo il vidi!\nLume è là sù che visibile face\nlo creatore a quella creatura\nche solo in lui vedere ha la sua pace.\nE’ si distende in circular figura,\nin tanto che la sua circunferenza\nsarebbe al sol troppo larga cintura.\nFassi di raggio tutta sua parvenza\nreflesso al sommo del mobile primo,\nche prende quindi vivere e potenza.\nE come clivo in acqua di suo imo\nsi specchia, quasi per vedersi addorno,\nquando è nel verde e ne’ fioretti opimo,\nsì, soprastando al lume intorno intorno,\nvidi specchiarsi in più di mille soglie\nquanto di noi là sù fatto ha ritorno.\nE se l’infimo grado in sé raccoglie\nsì grande lume, quanta è la larghezza\ndi questa rosa ne l’estreme foglie!\nLa vista mia ne l’ampio e ne l’altezza\nnon si smarriva, ma tutto prendeva\nil quanto e ’l quale di quella allegrezza.\nPresso e lontano, lì, né pon né leva:\nché dove Dio sanza mezzo governa,\nla legge natural nulla rileva.\nNel giallo de la rosa sempiterna,\nche si digrada e dilata e redole\nodor di lode al sol che sempre verna,\nqual è colui che tace e dicer vole,\nmi trasse Bëatrice, e disse: «Mira\nquanto è ’l convento de le bianche stole!\nVedi nostra città quant’ ella gira;\nvedi li nostri scanni sì ripieni,\nche poca gente più ci si disira.\nE ’n quel gran seggio a che tu li occhi tieni\nper la corona che già v’è sù posta,\nprima che tu a queste nozze ceni,\nsederà l’alma, che fia giù agosta,\nde l’alto Arrigo, ch’a drizzare Italia\nverrà in prima ch’ella sia disposta.\nLa cieca cupidigia che v’ammalia\nsimili fatti v’ha al fantolino\nche muor per fame e caccia via la balia.\nE fia prefetto nel foro divino\nallora tal, che palese e coverto\nnon anderà con lui per un cammino.\nMa poco poi sarà da Dio sofferto\nnel santo officio; ch’el sarà detruso\nlà dove Simon mago è per suo merto,\ne farà quel d’Alagna intrar più giuso».\n</canto>"}
{"text": "<canto>\nIn forma dunque di candida rosa\nmi si mostrava la milizia santa\nche nel suo sangue Cristo fece sposa;\nma l’altra, che volando vede e canta\nla gloria di colui che la ’nnamora\ne la bontà che la fece cotanta,\nsì come schiera d’ape che s’infiora\nuna fïata e una si ritorna\nlà dove suo laboro s’insapora,\nnel gran fior discendeva che s’addorna\ndi tante foglie, e quindi risaliva\nlà dove ’l süo amor sempre soggiorna.\nLe facce tutte avean di fiamma viva\ne l’ali d’oro, e l’altro tanto bianco,\nche nulla neve a quel termine arriva.\nQuando scendean nel fior, di banco in banco\nporgevan de la pace e de l’ardore\nch’elli acquistavan ventilando il fianco.\nNé l’interporsi tra ’l disopra e ’l fiore\ndi tanta moltitudine volante\nimpediva la vista e lo splendore:\nché la luce divina è penetrante\nper l’universo secondo ch’è degno,\nsì che nulla le puote essere ostante.\nQuesto sicuro e gaudïoso regno,\nfrequente in gente antica e in novella,\nviso e amore avea tutto ad un segno.\nO trina luce che ’n unica stella\nscintillando a lor vista, sì li appaga!\nguarda qua giuso a la nostra procella!\nSe i barbari, venendo da tal plaga\nche ciascun giorno d’Elice si cuopra,\nrotante col suo figlio ond’ ella è vaga,\nveggendo Roma e l’ardüa sua opra,\nstupefaciensi, quando Laterano\na le cose mortali andò di sopra;\nïo, che al divino da l’umano,\na l’etterno dal tempo era venuto,\ne di Fiorenza in popol giusto e sano,\ndi che stupor dovea esser compiuto!\nCerto tra esso e ’l gaudio mi facea\nlibito non udire e starmi muto.\nE quasi peregrin che si ricrea\nnel tempio del suo voto riguardando,\ne spera già ridir com’ ello stea,\nsu per la viva luce passeggiando,\nmenava ïo li occhi per li gradi,\nmo sù, mo giù e mo recirculando.\nVedëa visi a carità süadi,\nd’altrui lume fregiati e di suo riso,\ne atti ornati di tutte onestadi.\nLa forma general di paradiso\ngià tutta mïo sguardo avea compresa,\nin nulla parte ancor fermato fiso;\ne volgeami con voglia rïaccesa\nper domandar la mia donna di cose\ndi che la mente mia era sospesa.\nUno intendëa, e altro mi rispuose:\ncredea veder Beatrice e vidi un sene\nvestito con le genti glorïose.\nDiffuso era per li occhi e per le gene\ndi benigna letizia, in atto pio\nquale a tenero padre si convene.\nE «Ov’ è ella?», sùbito diss’ io.\nOnd’ elli: «A terminar lo tuo disiro\nmosse Beatrice me del loco mio;\ne se riguardi sù nel terzo giro\ndal sommo grado, tu la rivedrai\nnel trono che suoi merti le sortiro».\nSanza risponder, li occhi sù levai,\ne vidi lei che si facea corona\nreflettendo da sé li etterni rai.\nDa quella regïon che più sù tona\nocchio mortale alcun tanto non dista,\nqualunque in mare più giù s’abbandona,\nquanto lì da Beatrice la mia vista;\nma nulla mi facea, ché süa effige\nnon discendëa a me per mezzo mista.\n«O donna in cui la mia speranza vige,\ne che soffristi per la mia salute\nin inferno lasciar le tue vestige,\ndi tante cose quant’ i’ ho vedute,\ndal tuo podere e da la tua bontate\nriconosco la grazia e la virtute.\nTu m’hai di servo tratto a libertate\nper tutte quelle vie, per tutt’ i modi\nche di ciò fare avei la potestate.\nLa tua magnificenza in me custodi,\nsì che l’anima mia, che fatt’ hai sana,\npiacente a te dal corpo si disnodi».\nCosì orai; e quella, sì lontana\ncome parea, sorrise e riguardommi;\npoi si tornò a l’etterna fontana.\nE ’l santo sene: «Acciò che tu assommi\nperfettamente», disse, «il tuo cammino,\na che priego e amor santo mandommi,\nvola con li occhi per questo giardino;\nché veder lui t’acconcerà lo sguardo\npiù al montar per lo raggio divino.\nE la regina del cielo, ond’ ïo ardo\ntutto d’amor, ne farà ogne grazia,\nperò ch’i’ sono il suo fedel Bernardo».\nQual è colui che forse di Croazia\nviene a veder la Veronica nostra,\nche per l’antica fame non sen sazia,\nma dice nel pensier, fin che si mostra:\n‘Segnor mio Iesù Cristo, Dio verace,\nor fu sì fatta la sembianza vostra?’;\ntal era io mirando la vivace\ncarità di colui che ’n questo mondo,\ncontemplando, gustò di quella pace.\n«Figliuol di grazia, quest’ esser giocondo»,\ncominciò elli, «non ti sarà noto,\ntenendo li occhi pur qua giù al fondo;\nma guarda i cerchi infino al più remoto,\ntanto che veggi seder la regina\ncui questo regno è suddito e devoto».\nIo levai li occhi; e come da mattina\nla parte orïental de l’orizzonte\nsoverchia quella dove ’l sol declina,\ncosì, quasi di valle andando a monte\ncon li occhi, vidi parte ne lo stremo\nvincer di lume tutta l’altra fronte.\nE come quivi ove s’aspetta il temo\nche mal guidò Fetonte, più s’infiamma,\ne quinci e quindi il lume si fa scemo,\ncosì quella pacifica oriafiamma\nnel mezzo s’avvivava, e d’ogne parte\nper igual modo allentava la fiamma;\ne a quel mezzo, con le penne sparte,\nvid’ io più di mille angeli festanti,\nciascun distinto di fulgore e d’arte.\nVidi a lor giochi quivi e a lor canti\nridere una bellezza, che letizia\nera ne li occhi a tutti li altri santi;\ne s’io avessi in dir tanta divizia\nquanta ad imaginar, non ardirei\nlo minimo tentar di sua delizia.\nBernardo, come vide li occhi miei\nnel caldo suo caler fissi e attenti,\nli suoi con tanto affetto volse a lei,\nche ’ miei di rimirar fé più ardenti.\n</canto>"}
{"text": "<canto>\nAffetto al suo piacer, quel contemplante\nlibero officio di dottore assunse,\ne cominciò queste parole sante:\n«La piaga che Maria richiuse e unse,\nquella ch’è tanto bella da’ suoi piedi\nè colei che l’aperse e che la punse.\nNe l’ordine che fanno i terzi sedi,\nsiede Rachel di sotto da costei\ncon Bëatrice, sì come tu vedi.\nSarra e Rebecca, Iudìt e colei\nche fu bisava al cantor che per doglia\ndel fallo disse ‘Miserere mei’,\npuoi tu veder così di soglia in soglia\ngiù digradar, com’ io ch’a proprio nome\nvo per la rosa giù di foglia in foglia.\nE dal settimo grado in giù, sì come\ninfino ad esso, succedono Ebree,\ndirimendo del fior tutte le chiome;\nperché, secondo lo sguardo che fée\nla fede in Cristo, queste sono il muro\na che si parton le sacre scalee.\nDa questa parte onde ’l fiore è maturo\ndi tutte le sue foglie, sono assisi\nquei che credettero in Cristo venturo;\nda l’altra parte onde sono intercisi\ndi vòti i semicirculi, si stanno\nquei ch’a Cristo venuto ebber li visi.\nE come quinci il glorïoso scanno\nde la donna del cielo e li altri scanni\ndi sotto lui cotanta cerna fanno,\ncosì di contra quel del gran Giovanni,\nche sempre santo ’l diserto e ’l martiro\nsofferse, e poi l’inferno da due anni;\ne sotto lui così cerner sortiro\nFrancesco, Benedetto e Augustino\ne altri fin qua giù di giro in giro.\nOr mira l’alto proveder divino:\nché l’uno e l’altro aspetto de la fede\nigualmente empierà questo giardino.\nE sappi che dal grado in giù che fiede\na mezzo il tratto le due discrezioni,\nper nullo proprio merito si siede,\nma per l’altrui, con certe condizioni:\nché tutti questi son spiriti ascolti\nprima ch’avesser vere elezïoni.\nBen te ne puoi accorger per li volti\ne anche per le voci püerili,\nse tu li guardi bene e se li ascolti.\nOr dubbi tu e dubitando sili;\nma io discioglierò ’l forte legame\nin che ti stringon li pensier sottili.\nDentro a l’ampiezza di questo reame\ncasüal punto non puote aver sito,\nse non come tristizia o sete o fame:\nché per etterna legge è stabilito\nquantunque vedi, sì che giustamente\nci si risponde da l’anello al dito;\ne però questa festinata gente\na vera vita non è sine causa\nintra sé qui più e meno eccellente.\nLo rege per cui questo regno pausa\nin tanto amore e in tanto diletto,\nche nulla volontà è di più ausa,\nle menti tutte nel suo lieto aspetto\ncreando, a suo piacer di grazia dota\ndiversamente; e qui basti l’effetto.\nE ciò espresso e chiaro vi si nota\nne la Scrittura santa in quei gemelli\nche ne la madre ebber l’ira commota.\nPerò, secondo il color d’i capelli,\ndi cotal grazia l’altissimo lume\ndegnamente convien che s’incappelli.\nDunque, sanza mercé di lor costume,\nlocati son per gradi differenti,\nsol differendo nel primiero acume.\nBastavasi ne’ secoli recenti\ncon l’innocenza, per aver salute,\nsolamente la fede d’i parenti;\npoi che le prime etadi fuor compiute,\nconvenne ai maschi a l’innocenti penne\nper circuncidere acquistar virtute;\nma poi che ’l tempo de la grazia venne,\nsanza battesmo perfetto di Cristo\ntale innocenza là giù si ritenne.\nRiguarda omai ne la faccia che a Cristo\npiù si somiglia, ché la sua chiarezza\nsola ti può disporre a veder Cristo».\nIo vidi sopra lei tanta allegrezza\npiover, portata ne le menti sante\ncreate a trasvolar per quella altezza,\nche quantunque io avea visto davante,\ndi tanta ammirazion non mi sospese,\nné mi mostrò di Dio tanto sembiante;\ne quello amor che primo lì discese,\ncantando ‘Ave, Maria, gratïa plena’,\ndinanzi a lei le sue ali distese.\nRispuose a la divina cantilena\nda tutte parti la beata corte,\nsì ch’ogne vista sen fé più serena.\n«O santo padre, che per me comporte\nl’esser qua giù, lasciando il dolce loco\nnel qual tu siedi per etterna sorte,\nqual è quell’ angel che con tanto gioco\nguarda ne li occhi la nostra regina,\ninnamorato sì che par di foco?».\nCosì ricorsi ancora a la dottrina\ndi colui ch’abbelliva di Maria,\ncome del sole stella mattutina.\nEd elli a me: «Baldezza e leggiadria\nquant’ esser puote in angelo e in alma,\ntutta è in lui; e sì volem che sia,\nperch’ elli è quelli che portò la palma\ngiuso a Maria, quando ’l Figliuol di Dio\ncarcar si volse de la nostra salma.\nMa vieni omai con li occhi sì com’ io\nandrò parlando, e nota i gran patrici\ndi questo imperio giustissimo e pio.\nQuei due che seggon là sù più felici\nper esser propinquissimi ad Agusta,\nson d’esta rosa quasi due radici:\ncolui che da sinistra le s’aggiusta\nè il padre per lo cui ardito gusto\nl’umana specie tanto amaro gusta;\ndal destro vedi quel padre vetusto\ndi Santa Chiesa a cui Cristo le chiavi\nraccomandò di questo fior venusto.\nE quei che vide tutti i tempi gravi,\npria che morisse, de la bella sposa\nche s’acquistò con la lancia e coi clavi,\nsiede lungh’ esso, e lungo l’altro posa\nquel duca sotto cui visse di manna\nla gente ingrata, mobile e retrosa.\nDi contr’ a Pietro vedi sedere Anna,\ntanto contenta di mirar sua figlia,\nche non move occhio per cantare osanna;\ne contro al maggior padre di famiglia\nsiede Lucia, che mosse la tua donna\nquando chinavi, a rovinar, le ciglia.\nMa perché ’l tempo fugge che t’assonna,\nqui farem punto, come buon sartore\nche com’ elli ha del panno fa la gonna;\ne drizzeremo li occhi al primo amore,\nsì che, guardando verso lui, penètri\nquant’ è possibil per lo suo fulgore.\nVeramente, ne forse tu t’arretri\nmovendo l’ali tue, credendo oltrarti,\norando grazia conven che s’impetri\ngrazia da quella che puote aiutarti;\ne tu mi seguirai con l’affezione,\nsì che dal dicer mio lo cor non parti».\nE cominciò questa santa orazione:\n</canto>"}
{"text": "<canto>\n«Vergine Madre, figlia del tuo figlio,\numile e alta più che creatura,\ntermine fisso d’etterno consiglio,\ntu se’ colei che l’umana natura\nnobilitasti sì, che ’l suo fattore\nnon disdegnò di farsi sua fattura.\nNel ventre tuo si raccese l’amore,\nper lo cui caldo ne l’etterna pace\ncosì è germinato questo fiore.\nQui se’ a noi meridïana face\ndi caritate, e giuso, intra ’ mortali,\nse’ di speranza fontana vivace.\nDonna, se’ tanto grande e tanto vali,\nche qual vuol grazia e a te non ricorre,\nsua disïanza vuol volar sanz’ ali.\nLa tua benignità non pur soccorre\na chi domanda, ma molte fïate\nliberamente al dimandar precorre.\nIn te misericordia, in te pietate,\nin te magnificenza, in te s’aduna\nquantunque in creatura è di bontate.\nOr questi, che da l’infima lacuna\nde l’universo infin qui ha vedute\nle vite spiritali ad una ad una,\nsupplica a te, per grazia, di virtute\ntanto, che possa con li occhi levarsi\npiù alto verso l’ultima salute.\nE io, che mai per mio veder non arsi\npiù ch’i’ fo per lo suo, tutti miei prieghi\nti porgo, e priego che non sieno scarsi,\nperché tu ogne nube li disleghi\ndi sua mortalità co’ prieghi tuoi,\nsì che ’l sommo piacer li si dispieghi.\nAncor ti priego, regina, che puoi\nciò che tu vuoli, che conservi sani,\ndopo tanto veder, li affetti suoi.\nVinca tua guardia i movimenti umani:\nvedi Beatrice con quanti beati\nper li miei prieghi ti chiudon le mani!».\nLi occhi da Dio diletti e venerati,\nfissi ne l’orator, ne dimostraro\nquanto i devoti prieghi le son grati;\nindi a l’etterno lume s’addrizzaro,\nnel qual non si dee creder che s’invii\nper creatura l’occhio tanto chiaro.\nE io ch’al fine di tutt’ i disii\nappropinquava, sì com’ io dovea,\nl’ardor del desiderio in me finii.\nBernardo m’accennava, e sorridea,\nperch’ io guardassi suso; ma io era\ngià per me stesso tal qual ei volea:\nché la mia vista, venendo sincera,\ne più e più intrava per lo raggio\nde l’alta luce che da sé è vera.\nDa quinci innanzi il mio veder fu maggio\nche ’l parlar mostra, ch’a tal vista cede,\ne cede la memoria a tanto oltraggio.\nQual è colüi che sognando vede,\nche dopo ’l sogno la passione impressa\nrimane, e l’altro a la mente non riede,\ncotal son io, ché quasi tutta cessa\nmia visïone, e ancor mi distilla\nnel core il dolce che nacque da essa.\nCosì la neve al sol si disigilla;\ncosì al vento ne le foglie levi\nsi perdea la sentenza di Sibilla.\nO somma luce che tanto ti levi\nda’ concetti mortali, a la mia mente\nripresta un poco di quel che parevi,\ne fa la lingua mia tanto possente,\nch’una favilla sol de la tua gloria\npossa lasciare a la futura gente;\nché, per tornare alquanto a mia memoria\ne per sonare un poco in questi versi,\npiù si conceperà di tua vittoria.\nIo credo, per l’acume ch’io soffersi\ndel vivo raggio, ch’i’ sarei smarrito,\nse li occhi miei da lui fossero aversi.\nE’ mi ricorda ch’io fui più ardito\nper questo a sostener, tanto ch’i’ giunsi\nl’aspetto mio col valore infinito.\nOh abbondante grazia ond’ io presunsi\nficcar lo viso per la luce etterna,\ntanto che la veduta vi consunsi!\nNel suo profondo vidi che s’interna,\nlegato con amore in un volume,\nciò che per l’universo si squaderna:\nsustanze e accidenti e lor costume\nquasi conflati insieme, per tal modo\nche ciò ch’i’ dico è un semplice lume.\nLa forma universal di questo nodo\ncredo ch’i’ vidi, perché più di largo,\ndicendo questo, mi sento ch’i’ godo.\nUn punto solo m’è maggior letargo\nche venticinque secoli a la ’mpresa\nche fé Nettuno ammirar l’ombra d’Argo.\nCosì la mente mia, tutta sospesa,\nmirava fissa, immobile e attenta,\ne sempre di mirar faceasi accesa.\nA quella luce cotal si diventa,\nche volgersi da lei per altro aspetto\nè impossibil che mai si consenta;\nperò che ’l ben, ch’è del volere obietto,\ntutto s’accoglie in lei, e fuor di quella\nè defettivo ciò ch’è lì perfetto.\nOmai sarà più corta mia favella,\npur a quel ch’io ricordo, che d’un fante\nche bagni ancor la lingua a la mammella.\nNon perché più ch’un semplice sembiante\nfosse nel vivo lume ch’io mirava,\nche tal è sempre qual s’era davante;\nma per la vista che s’avvalorava\nin me guardando, una sola parvenza,\nmutandom’ io, a me si travagliava.\nNe la profonda e chiara sussistenza\nde l’alto lume parvermi tre giri\ndi tre colori e d’una contenenza;\ne l’un da l’altro come iri da iri\nparea reflesso, e ’l terzo parea foco\nche quinci e quindi igualmente si spiri.\nOh quanto è corto il dire e come fioco\nal mio concetto! e questo, a quel ch’i’ vidi,\nè tanto, che non basta a dicer ‘poco’.\nO luce etterna che sola in te sidi,\nsola t’intendi, e da te intelletta\ne intendente te ami e arridi!\nQuella circulazion che sì concetta\npareva in te come lume reflesso,\nda li occhi miei alquanto circunspetta,\ndentro da sé, del suo colore stesso,\nmi parve pinta de la nostra effige:\nper che ’l mio viso in lei tutto era messo.\nQual è ’l geomètra che tutto s’affige\nper misurar lo cerchio, e non ritrova,\npensando, quel principio ond’ elli indige,\ntal era io a quella vista nova:\nveder voleva come si convenne\nl’imago al cerchio e come vi s’indova;\nma non eran da ciò le proprie penne:\nse non che la mia mente fu percossa\nda un fulgore in che sua voglia venne.\nA l’alta fantasia qui mancò possa;\nma già volgeva il mio disio e ’l velle,\nsì come rota ch’igualmente è mossa,\nl’amor che move il sole e l’altre stelle.\n</canto><canto>\nVoi ch'ascoltate in rime sparse il suono\ndi quei sospiri ond'io nudriva 'l core\nin sul mio primo giovenile errore\nquand'era in parte altr'uom da quel ch'i' sono,\ndel vario stile in ch'io piango et ragiono\nfra le vane speranze e 'l van dolore,\nove sia chi per prova intenda amore,\nspero trovar pietà, nonché perdono.\nMa ben veggio or sí come al popol tutto\nfavola fui gran tempo, onde sovente\ndi me mesdesmo meco mi vergogno;\net del mio vaneggiar vergogna è 'l frutto,\ne 'l pentersi, e 'l conoscer chiaramente\nche quanto piace al mondo è breve sogno.\n</canto>"}
{"text": "<canto>\nPer fare una leggiadra sua vendetta\net punire in un dí ben mille offese,\ncelatamente Amor l'arco riprese,\ncome huom ch'a nocer luogo et tempo aspetta.\nEra la mia virtute al cor ristretta\nper far ivi et ne gli occhi sue difese,\nquando 'l colpo mortal là giú discese\nove solea spuntarsi ogni saetta.\nPerò, turbata nel primiero assalto,\nnon ebbe tanto né vigor né spazio\nche potesse al bisogno prender l'arme,\novero al poggio faticoso et alto\nritrarmi accortamente da lo strazio\ndel quale oggi vorrebbe, et non pò, aitarme.\n</canto>"}
{"text": "<canto>\nEra il giorno ch'al sol si scoloraro\nper la pietà del suo factore i rai,\nquando i' fui preso, et non me ne guardai,\nché i be' vostr'occhi, donna, mi legaro.\nTempo non mi parea da far riparo\ncontra colpi d'Amor: però m'andai\nsecur, senza sospetto; onde i miei guai\nnel commune dolor s'incominciaro.\nTrovommi Amor del tutto disarmato\net aperta la via per gli occhi al core,\nche di lagrime son fatti uscio et varco:\nperò al mio parer non li fu honore\nferir me de saetta in quello stato,\na voi armata non mostrar pur l'arco.\n</canto>"}
{"text": "<canto>\nQue' ch'infinita providentia et arte\nmostrò nel suo mirabil magistero,\nche crïò questo et quell'altro hemispero,\net mansüeto piú Giove che Marte,\nvegnendo in terra a 'lluminar le carte\nch'avean molt'anni già celato il vero,\ntolse Giovanni da la rete et Piero,\net nel regno del ciel fece lor parte.\nDi sé nascendo a Roma non fe' gratia,\na Giudea sí, tanto sovr'ogni stato\nhumiltate exaltar sempre gli piacque;\ned or di picciol borgo un sol n'à dato,\ntal che natura e 'l luogo si ringratia\nonde sí bella donna al mondo nacque.\n</canto>"}
{"text": "<canto>\nQuando io movo i sospiri a chiamar voi,\ne 'l nome che nel cor mi scrisse Amore,\nLAUdando s'incomincia udir di fore\nil suon de' primi dolci accenti suoi.\nVostro stato REal, che 'ncontro poi,\nraddoppia a l'alta impresa il mio valore;\nma: TAci, grida il fin, ché farle honore\nè d'altri homeri soma che da' tuoi.\nCosí LAUdare et REverire insegna\nla voce stessa, pur ch'altri vi chiami,\no d'ogni reverenza et d'onor degna:\nse non che forse Apollo si disdegna\nch'a parlar de' suoi sempre verdi rami\nlingua mortal presumptüosa vegna.\n</canto>"}
{"text": "<canto>\nSí travïato è 'l folle mi' desio\na seguitar costei che 'n fuga è volta,\net de' lacci d'Amor leggiera et sciolta\nvola dinanzi al lento correr mio,\nche quanto richiamando piú l'envio\nper la secura strada, men m'ascolta:\nné mi vale spronarlo, o dargli volta,\nch'Amor per sua natura il fa restio.\nEt poi che 'l fren per forza a sé raccoglie,\ni' mi rimango in signoria di lui,\nche mal mio grado a morte mi trasporta:\nsol per venir al lauro onde si coglie\nacerbo frutto, che le piaghe altrui\ngustando afflige piú che non conforta.\n</canto>"}
{"text": "<canto>\nLa gola e 'l sonno et l'otïose piume\nànno del mondo ogni vertú sbandita,\nond'è dal corso suo quasi smarrita\nnostra natura vinta dal costume;\net è sí spento ogni benigno lume\ndel ciel, per cui s'informa humana vita,\nche per cosa mirabile s'addita\nchi vòl far d'Elicona nascer fiume.\nQual vaghezza di lauro, qual di mirto?\nPovera et nuda vai philosophia,\ndice la turba al vil guadagno intesa.\nPochi compagni avrai per l'altra via:\ntanto ti prego piú, gentile spirto,\nnon lassar la magnanima tua impresa.\n</canto>"}
{"text": "<canto>\nA pie' de' colli ove la bella vesta\nprese de le terrene membra pria\nla donna che colui ch'a te ne 'nvia\nspesso dal somno lagrimando desta,\nlibere in pace passavam per questa\nvita mortal, ch'ogni animal desia,\nsenza sospetto di trovar fra via\ncosa ch'al nostr'andar fosse molesta.\nMa del misero stato ove noi semo\ncondotte da la vita altra serena\nun sol conforto, et de la morte, avemo:\nche vendetta è di lui ch'a ciò ne mena,\nlo qual in forza altrui presso a l'extremo\nriman legato con maggior catena.\n</canto>"}
{"text": "<canto>\nQuando 'l pianeta che distingue l'ore\nad albergar col Tauro si ritorna,\ncade vertú da l'infiammate corna\nche veste il mondo di novel colore;\net non pur quel che s'apre a noi di fore,\nle rive e i colli, di fioretti adorna,\nma dentro dove già mai non s'aggiorna\ngravido fa di sé il terrestro humore,\nonde tal fructo et simile si colga:\ncosì costei, ch'è tra le donne un sole,\nin me movendo de' begli occhi i rai\ncrïa d'amor penseri, atti et parole;\nma come ch'ella gli governi o volga,\nprimavera per me pur non è mai.\n</canto>"}
{"text": "<canto>\nGlorïosa columna in cui s'appoggia\nnostra speranza e 'l gran nome latino,\nch'ancor non torse del vero camino\nl'ira di Giove per ventosa pioggia,\nqui non palazzi, non theatro o loggia,\nma 'n lor vece un abete, un faggio, un pino\ntra l'erba verde e 'l bel monte vicino,\nonde si scende poetando et poggia,\nlevan di terra al ciel nostr'intellecto;\ne 'l rosigniuol che dolcemente all'ombra\ntutte le notti si lamenta et piagne,\nd'amorosi penseri il cor ne 'ngombra:\nma tanto bel sol tronchi, et fai imperfecto,\ntu che da noi, signor mio, ti scompagne.\n</canto>"}
{"text": "<canto>\nLassare il velo o per sole o per ombra,\ndonna, non vi vid'io\npoi che in me conosceste il gran desio\nch'ogni altra voglia d'entr'al cor mi sgombra.\nMentr'io portava i be' pensier' celati,\nch'ànno la mente desïando morta,\nvidivi di pietate ornare il volto;\nma poi ch'Amor di me vi fece accorta,\nfuor i biondi capelli allor velati,\net l'amoroso sguardo in sé raccolto.\nQuel ch'i' piú desiava in voi m'è tolto:\nsí mi governa il velo\nche per mia morte, et al caldo et al gielo,\nde' be' vostr'occhi il dolce lume adombra.\n</canto>"}
{"text": "<canto>\nSe la mia vita da l'aspro tormento\nsi può tanto schermire, et dagli affanni,\nch'i' veggia per vertù de gli ultimi anni,\ndonna, de' be' vostr'occhi il lume spento,\ne i cape' d'oro fin farsi d'argento,\net lassar le ghirlande e i verdi panni,\ne 'l viso scolorir che ne' miei danni\na llamentar mi fa pauroso et lento:\npur mi darà tanta baldanza Amore\nch'i' vi discovrirò de' mei martiri\nqua' sono stati gli anni, e i giorni et l'ore;\net se 'l tempo è contrario ai be' desiri,\nnon fia ch'almen non giunga al mio dolore\nalcun soccorso di tardi sospiri.\n</canto>"}
{"text": "<canto>\nQuando fra l'altre donne ad ora ad ora\nAmor vien nel bel viso di costei,\nquanto ciascuna è men bella di lei\ntanto cresce 'l desio che m'innamora.\nI' benedico il loco e 'l tempo et l'ora\nche sí alto miraron gli occhi mei,\net dico: Anima, assai ringratiar dêi\nche fosti a tanto honor degnata allora.\nDa lei ti vèn l'amoroso pensero,\nche mentre 'l segui al sommo ben t'invia,\npocho prezando quel ch'ogni huom desia;\nda lei vien l'animosa leggiadria\nch'al ciel ti scorge per destro sentero,\nsí ch'i' vo già de la speranza altero.\n</canto>"}
{"text": "<canto>\nOcchi miei lassi, mentre ch'io vi giro\nnel bel viso di quella che v'à morti,\npregovi siate accorti,\nché già vi sfida Amore, ond'io sospiro.\nMorte pò chiuder sola a' miei penseri\nl'amoroso camin che gli conduce\nal dolce porto de la lor salute;\nma puossi a voi celar la vostra luce\nper meno obgetto, perché meno interi\nsiete formati, et di minor virtute.\nPerò, dolenti, anzi che sian venute\nl'ore del pianto, che son già vicine,\nprendete or a la fine\nbreve conforto a sí lungo martiro.\n</canto>"}
{"text": "<canto>\nIo mi rivolgo indietro a ciascun passo\ncol corpo stancho ch'a gran pena porto,\net prendo allor del vostr'aere conforto\nche 'l fa gir oltra dicendo: Oimè lasso!\nPoi ripensando al dolce ben ch'io lasso,\nal camin lungo et al mio viver corto,\nfermo le piante sbigottito et smorto,\net gli occhi in terra lagrimando abasso.\nTalor m'assale in mezzo a'tristi pianti\nun dubbio: come posson queste membra\nda lo spirito lor viver lontane?\nMa rispondemi Amor: Non ti rimembra\nche questo è privilegio degli amanti,\nsciolti da tutte qualitati humane?\n</canto>"}
{"text": "<canto>\nMovesi il vecchierel canuto et biancho\ndel dolce loco ov'à sua età fornita\net da la famigliuola sbigottita\nche vede il caro padre venir manco;\nindi trahendo poi l'antiquo fianco\nper l'extreme giornate di sua vita,\nquanto piú pò, col buon voler s'aita,\nrotto dagli anni, et dal cammino stanco;\net viene a Roma, seguendo 'l desio,\nper mirar la sembianza di colui\nch'ancor lassú nel ciel vedere spera:\ncosí, lasso, talor vo cerchand'io,\ndonna, quanto è possibile, in altrui\nla disïata vostra forma vera.\n</canto>"}
{"text": "<canto>\nPiovonmi amare lagrime dal viso\ncon un vento angoscioso di sospiri,\nquando in voi adiven che gli occhi giri\nper cui sola dal mondo i' son diviso.\nVero è che 'l dolce mansüeto riso\npur acqueta gli ardenti miei desiri,\net mi sottragge al foco de' martiri,\nmentr'io son a mirarvi intento et fiso.\nMa gli spiriti miei s'aghiaccian poi\nch'i' veggio al departir gli atti soavi\ntorcer da me le mie fatali stelle.\nLargata alfin co l'amorose chiavi\nl'anima esce del cor per seguir voi;\net con molto pensiero indi si svelle.\n</canto>"}
{"text": "<canto>\nQuand'io son tutto vòlto in quella parte\nove 'l bel viso di madonna luce,\net m'è rimasa nel pensier la luce\nche m'arde et strugge dentro a parte a parte,\ni' che temo del cor che mi si parte,\net veggio presso il fin de la mia luce,\nvommene in guisa d'orbo, senza luce,\nche non sa ove si vada et pur si parte.\nCosí davanti ai colpi de la morte\nfuggo: ma non sí ratto che 'l desio\nmeco non venga come venir sòle.\nTacito vo, ché le parole morte\nfarian pianger la gente; et i' desio\nche le lagrime mie si spargan sole.\n</canto>"}
{"text": "<canto>\nSon animali al mondo de sí altera\nvista che 'ncontra 'l sol pur si difende;\naltri, però che 'l gran lume gli offende,\nnon escon fuor se non verso la sera;\net altri, col desio folle che spera\ngioir forse nel foco, perché splende,\nprovan l'altra vertú, quella che 'encende:\nlasso, e 'l mio loco è 'n questa ultima schera.\nCh'i' non son forte ad aspectar la luce\ndi questa donna, et non so fare schermi\ndi luoghi tenebrosi, o d' ore tarde:\nperò con gli occhi lagrimosi e 'nfermi\nmio destino a vederla mi conduce;\net so ben ch'i' vo dietro a quel che m'arde.\n</canto>"}
{"text": "<canto>\nVergognando talor ch'ancor si taccia,\ndonna, per me vostra bellezza in rima,\nricorro al tempo ch'i' vi vidi prima,\ntal che null'altra fia mai che mi piaccia.\nMa trovo peso non da le mie braccia,\nné ovra da polir colla mia lima:\nperò l'ingegno che sua forza extima\nne l'operatïon tutto s'agghiaccia.\nPiú volte già per dir le labbra apersi,\npoi rimase la voce in mezzo 'l pecto:\nma qual sòn poria mai salir tant'alto?\nPiú volte incominciai di scriver versi:\nma la penna et la mano et l'intellecto\nrimaser vinti nel primier assalto.\n</canto>"}
{"text": "<canto>\nMille fïate, o dolce mia guerrera,\nper aver co' begli occhi vostri pace\nv'aggio proferto il cor; mâ voi non piace\nmirar sí basso colla mente altera.\nEt se di lui fors'altra donna spera,\nvive in speranza debile et fallace:\nmio, perché sdegno ciò ch'a voi dispiace,\nesser non può già mai cosí com'era.\nOr s'io lo scaccio, et e' non trova in voi\nne l'exilio infelice alcun soccorso,\nné sa star sol, né gire ov'altri il chiama,\nporia smarrire il suo natural corso:\nche grave colpa fia d'ambeduo noi,\net tanto piú de voi, quanto piú v'ama.\n</canto>"}
{"text": "<canto>\nA qualunque animale alberga in terra,\nse non se alquanti ch'ànno in odio il sole,\ntempo da travagliare è quanto è 'l giorno;\nma poi che 'l ciel accende le sue stelle,\nqual torna a casa et qual s'anida in selva\nper aver posa almeno infin a l'alba.\nEt io, da che comincia la bella alba\na scuoter l'ombra intorno de la terra\nsvegliando gli animali in ogni selva,\nnon ò mai triegua di sospir' col sole;\npur quand'io veggio fiammeggiar le stelle\nvo lagrimando, et disïando il giorno.\nQuando la sera scaccia il chiaro giorno,\net le tenebre nostre altrui fanno alba,\nmiro pensoso le crudeli stelle,\nche m'ànno facto di sensibil terra;\net maledico il dí ch'i' vidi 'l sole,\ne che mi fa in vista un huom nudrito in selva.\nNon credo che pascesse mai per selva\nsí aspra fera, o di nocte o di giorno,\ncome costei ch'i 'piango a l'ombra e al sole;\net non mi stancha primo sonno od alba:\nché, bench'i' sia mortal corpo di terra,\nlo mi fermo desir vien da le stelle.\nPrima ch'i' torni a voi, lucenti stelle,\no torni giú ne l'amorosa selva,\nlassando il corpo che fia trita terra,\nvedess'io in lei pietà, che 'n un sol giorno\npuò ristorar molt'anni, e 'nanzi l'alba\npuommi arichir dal tramontar del sole.\nCon lei foss'io da che si parte il sole,\net non ci vedess'altri che le stelle,\nsol una nocte, et mai non fosse l'alba;\net non se transformasse in verde selva\nper uscirmi di braccia, come il giorno\nch'Apollo la seguia qua giú per terra.\nMa io sarò sotterra in secca selva\ne 'l giorno andrà pien di minute stelle\nprima ch'a sí dolce alba arrivi il sole.\n</canto>"}
{"text": "<canto>\nNel dolce tempo de la prima etade,\nche nascer vide et anchor quasi in herba\nla fera voglia che per mio mal crebbe,\nperché cantando il duol si disacerba,\ncanterò com'io vissi in libertade,\nmentre Amor nel mio albergo a sdegno s'ebbe.\nPoi seguirò sí come a lui ne 'ncrebbe\ntroppo altamente, e che di ciò m'avvenne,\ndi ch'io son facto a molta gente exempio:\nbenché 'l mio duro scempio\nsia scripto altrove, sí che mille penne\nne son già stanche, et quasi in ogni valle\nrimbombi il suon de' miei gravi sospiri,\nch'aquistan fede a la penosa vita.\nE se qui la memoria non m'aita\ncome suol fare, iscúsilla i martiri,\net un penser che solo angoscia dàlle,\ntal ch'ad ogni altro fa voltar le spalle,\ne mi face oblïar me stesso a forza:\nché tèn di me quel d'entro, et io la scorza.\nI' dico che dal dí che 'l primo assalto\nmi diede Amor, molt'anni eran passati,\nsí ch'io cangiava il giovenil aspetto;\ne d'intorno al mio cor pensier' gelati\nfacto avean quasi adamantino smalto\nch'allentar non lassava il duro affetto.\nLagrima anchor non mi bagnava il petto\nné rompea il sonno, et quel che in me non era,\nmi pareva un miracolo in altrui.\nLasso, che son! che fui!\nLa vita el fin, e 'l dí loda la sera.\nChé sentendo il crudel di ch'io ragiono\ninfin allor percossa di suo strale\nnon essermi passato oltra la gonna,\nprese in sua scorta una possente donna,\nver' cui poco già mai mi valse o vale\ningegno, o forza, o dimandar perdono;\ne i duo mi trasformaro in quel ch'i' sono,\nfacendomi d'uom vivo un lauro verde,\nche per fredda stagion foglia non perde.\nQual mi fec'io quando primier m'accorsi\nde la trasfigurata mia persona,\ne i capei vidi far di quella fronde\ndi che sperato avea già lor corona,\ne i piedi in ch'io mi stetti, et mossi, et corsi,\ncom'ogni membro a l'anima risponde,\ndiventar due radici sovra l'onde\nnon di Peneo, ma d'un piú altero fiume,\ne n' duo rami mutarsi ambe le braccia!\nNé meno anchor m' agghiaccia\nl'esser coverto poi di bianche piume\nallor che folminato et morto giacque\nil mio sperar che tropp'alto montava:\nché perch'io non sapea dove né quando\nme 'l ritrovasse, solo lagrimando\nlà 've tolto mi fu, dí e nocte andava,\nricercando dallato, et dentro a l'acque;\net già mai poi la mia lingua non tacque\nmentre poteo del suo cader maligno:\nond'io presi col suon color d'un cigno.\nCosí lungo l'amate rive andai,\nche volendo parlar, cantava sempre\nmercé chiamando con estrania voce;\nné mai in sí dolci o in sí soavi tempre\nrisonar seppi gli amorosi guai,\nche 'l cor s'umilïasse aspro et feroce.\nQual fu a sentir? ché 'l ricordar mi coce:\nma molto piú di quel, che per inanzi\nde la dolce et acerba mia nemica\nè bisogno ch'io dica,\nbenché sia tal ch'ogni parlare avanzi.\nQuesta che col mirar gli animi fura,\nm'aperse il petto, e 'l cor prese con mano,\ndicendo a me: Di ciò non far parola.\nPoi la rividi in altro habito sola,\ntal ch'i' non la conobbi, oh senso humano,\nanzi le dissi 'l ver pien di paura;\ned ella ne l'usata sua figura\ntosto tornando, fecemi, oimè lasso,\nd'un quasi vivo et sbigottito sasso.\nElla parlava sí turbata in vista,\nche tremar mi fea dentro a quella petra,\nudendo: I' non son forse chi tu credi.\nE dicea meco: Se costei mi spetra,\nnulla vita mi fia noiosa o trista;\na farmi lagrimar, signor mio, riedi.\nCome non so: pur io mossi indi i piedi,\nnon altrui incolpando che me stesso,\nmezzo tutto quel dí tra vivo et morto.\nMa perché 'l tempo è corto,\nla penna al buon voler non pò gir presso:\nonde piú cose ne la mente scritte\nvo trapassando, et sol d'alcune parlo\nche meraviglia fanno a chi l'ascolta.\nMorte mi s'era intorno al cor avolta,\nné tacendo potea di sua man trarlo,\no dar soccorso a le vertuti afflitte;\nle vive voci m'erano interditte;\nond'io gridai con carta et con incostro:\nNon son mio, no. S'io moro, il danno è vostro.\nBen mi credea dinanzi agli occhi suoi\nd'indegno far cosí di mercé degno,\net questa spene m'avea fatto ardito:\nma talora humiltà spegne disdegno,\ntalor l'enfiamma; et ciò sepp'io da poi,\nlunga stagion di tenebre vestito:\nch'a quei preghi il mio lume era sparito.\nEd io non ritrovando intorno intorno\nombra di lei, né pur de' suoi piedi orma,\ncome huom che tra via dorma,\ngittaimi stancho sovra l'erba un giorno.\nIvi accusando il fugitivo raggio,\na le lagrime triste allargai 'l freno,\net lasciaile cader come a lor parve;\nné già mai neve sotto al sol disparve\ncom'io sentí' me tutto venir meno,\net farmi una fontana a pie' d'un faggio.\nGran tempo humido tenni quel vïaggio.\nChi udí mai d'uom vero nascer fonte?\nE parlo cose manifeste et conte.\nL'alma ch'è sol da Dio facta gentile,\nché già d'altrui non pò venir tal gratia,\nsimile al suo factor stato ritene:\nperò di perdonar mai non è sacia\na chi col core et col sembiante humile\ndopo quantunque offese a mercé vène.\nEt se contra suo stile essa sostene\nd'esser molto pregata, in Lui si specchia,\net fal perché 'l peccar piú si pavente:\nché non ben si ripente\nde l'un mal chi de l'altro s'apparecchia.\nPoi che madonna da pietà commossa\ndegnò mirarme, et ricognovve et vide\ngir di pari la pena col peccato,\nbenigna mi redusse al primo stato.\nMa nulla à 'l mondo in ch'uom saggio si fide:\nch'ancor poi ripregando, i nervi et l'ossa\nmi volse in dura selce; et così scossa\nvoce rimasi de l'antiche some,\nchiamando Morte, et lei sola per nome.\nSpirto doglioso errante (mi rimembra)\nper spelunche deserte et pellegrine,\npiansi molt'anni il mio sfrenato ardire:\net anchor poi trovai di quel mal fine,\net ritornai ne le terrene membra,\ncredo per piú dolore ivi sentire.\nI' seguí' tanto avanti il mio desire\nch'un dí cacciando sí com'io solea\nmi mossi; e quella fera bella et cruda\nin una fonte ignuda\nsi stava, quando 'l sol piú forte ardea.\nIo, perché d'altra vista non m'appago,\nstetti a mirarla: ond'ella ebbe vergogna;\net per farne vendetta, o per celarse,\nl'acqua nel viso co le man' mi sparse.\nVero dirò (forse e' parrà menzogna)\nch'i' sentí' trarmi de la propria imago,\net in un cervo solitario et vago\ndi selva in selva ratto mi trasformo:\net anchor de' miei can' fuggo lo stormo.\nCanzon, i' non fu' mai quel nuvol d'oro\nche poi discese in pretïosa pioggia,\nsí che 'l foco di Giove in parte spense;\nma fui ben fiamma ch'un bel guardo accense,\net fui l'uccel che piú per l'aere poggia,\nalzando lei che ne' miei detti honoro:\nné per nova figura il primo alloro\nseppi lassar, ché pur la sua dolce ombra\nogni men bel piacer del cor mi sgombra.\n</canto>"}
{"text": "<canto>\nSe l'onorata fronde che prescrive\nl'ira del ciel, quando 'l gran Giove tona,\nnon m'avesse disdetta la corona\nche suole ornar chi poetando scrive,\ni'era amico a queste vostre dive\nle qua' vilmente il secolo abandona;\nma quella ingiuria già lunge mi sprona\nda l'inventrice de le prime olive:\nché non bolle la polver d'Ethïopia\nsotto 'l più ardente sol, com'io sfavillo,\nperdendo tanto amata cosa propia.\nCercate dunque fonte piú tranquillo,\nché 'l mio d'ogni liquor sostene inopia,\nsalvo di quel che lagrimando stillo.\n</canto>"}
{"text": "<canto>\nAmor piangeva, et io con lui talvolta,\ndal qual miei passi non fur mai lontani,\nmirando per gli effecti acerbi et strani\nl'anima vostra dei suoi nodi sciolta.\nOr ch'al dritto camin l'à Dio rivolta,\ncol cor levando al cielo ambe le mani\nringratio lui che' giusti preghi humani\nbenignamente, sua mercede, ascolta.\nEt se tornando a l'amorosa vita,\nper farvi al bel desio volger le spalle,\ntrovaste per la via fossati o poggi,\nfu per mostrar quanto è spinoso calle,\net quanto alpestra et dura la salita,\nonde al vero valor conven ch'uom poggi.\n</canto>"}
{"text": "<canto>\nPiú di me lieta non si vede a terra\nnave da l'onde combattuta et vinta,\nquando la gente di pietà depinta\nsu per la riva a ringratiar s'atterra;\nné lieto piú del carcer si diserra\nchi 'ntorno al collo ebbe la corda avinta,\ndi me, veggendo quella spada scinta\nche fece al segnor mio sí lunga guerra.\nEt tutti voi ch'Amor laudate in rima,\nal buon testor de gli amorosi detti\nrendete honor, ch'era smarrito in prima:\nché piú gloria è nel regno degli electi\nd'un spirito converso, et più s'estima,\nche di novantanove altri perfecti.\n</canto>"}
{"text": "<canto>\nIl successor di Karlo, che la chioma\nco la corona del suo antiquo adorna,\nprese à già l'arme per fiacchar le corna\na Babilonia, et chi da lei si noma;\ne 'l vicario de Cristo colla soma\nde le chiavi et del manto al nido torna,\nsí che s'altro accidente nol distorna,\nvedrà Bologna, et poi la nobil Roma.\nLa mansüeta vostra et gentil agna\nabbatte i fieri lupi: et cosí vada\nchïunque amor legitimo scompagna.\nConsolate lei dunque ch'anchor bada,\net Roma che del suo sposo si lagna,\net per Jesú cingete ormai la spada.\n</canto>"}
{"text": "<canto>\nO aspectata in ciel beata et bella\nanima che di nostra humanitade\nvestita vai, non come l'altre carca:\nperché ti sian men dure omai le strade,\na Dio dilecta, obedïente ancella,\nonde al suo regno di qua giú si varca,\necco novellamente a la tua barca,\nch'al cieco mondo ha già volte le spalle\nper gir al miglior porto,\nd'un vento occidental dolce conforto;\nlo qual per mezzo questa oscura valle,\nove piangiamo il nostro et l'altrui torto,\nla condurrà de' lacci antichi sciolta,\nper drittissimo calle,\nal verace orïente ov'ella è volta.\nForse i devoti et gli amorosi preghi\net le lagrime sancte de' mortali\nson giunte inanzi a la pietà superna;\net forse non fur mai tante né tali\nche per merito lor punto si pieghi\nfuor de suo corso la giustitia eterna;\nma quel benigno re che 'l ciel governa\nal sacro loco ove fo posto in croce\ngli occhi per gratia gira,\nonde nel petto al novo Karlo spira\nla vendetta ch'a noi tardata nòce,\nsí che molt'anni Europa ne sospira:\ncosí soccorre a la sua amata sposa\ntal che sol de la voce\nfa tremar Babilonia, et star pensosa.\nChïunque alberga tra Garona e 'l monte\ne 'ntra 'l Rodano e 'l Reno et l'onde salse\nle 'nsegne cristianissime accompagna;\net a cui mai di vero pregio calse,\ndel Pireneo a l'ultimo orizonte\ncon Aragon lassarà vòta Hispagna;\nInghilterra con l'isole che bagna\nl'Occeano intra 'l Carro et le Colonne,\ninfin là dove sona\ndoctrina del sanctissimo Elicona,\nvarie di lingue et d'arme, et de le gonne,\na l'alta impresa caritate sprona.\nDeh qual amor sí licito o sí degno,\nqua' figli mai, qua' donne\nfuron materia a sí giusto disdegno?\nUna parte del mondo è che si giace\nmai sempre in ghiaccio et in gelate nevi\ntutta lontana dal camin del sole:\nlà sotto i giorni nubilosi et brevi,\nnemica natural-mente di pace,\nnasce una gente a cui il morir non dole.\nQuesta se, piú devota che non sòle,\ncol tedesco furor la spada cigne,\nturchi, arabi et caldei,\ncon tutti quei che speran nelli dèi\ndi qua dal mar che fa l'onde sanguigne,\nquanto sian da prezzar, conoscer dêi:\npopolo ignudo paventoso et lento,\nche ferro mai non strigne,\nma tutt'i colpi suoi commette al vento.\nDunque ora è 'l tempo da ritrare il collo\ndal giogo antico, et da squarciare il velo\nch'è stato avolto intorno agli occhi nostri,\net che 'l nobile ingegno che dal cielo\nper gratia tien' de l'immortale Apollo,\net l'eloquentia sua vertú qui mostri\nor con la lingua, or co'laudati incostri:\nperché d'Orpheo leggendo et d'Amphïone\nse non ti meravigli,\nassai men fia ch'Italia co' suoi figli\nsi desti al suon del tuo chiaro sermone,\ntanto che per Jesú la lancia pigli;\nche s'al ver mira questa anticha madre,\nin nulla sua tentione\nfur mai cagion sí belle o sí leggiadre.\nTu ch'ài, per arricchir d'un bel thesauro,\nvolte le antiche et le moderne carte,\nvolando al ciel colla terrena soma,\nsai da l'imperio del figliuol de Marte\nal grande Augusto che di verde lauro\ntre volte trïumphando ornò la chioma,\nne l'altrui ingiurie del suo sangue Roma\nspesse fïate quanto fu cortese:\net or perché non fia\ncortese no, ma conoscente et pia\na vendicar le dispietate offese,\ncol figliuol glorïoso di Maria?\nChe dunque la nemica parte spera\nne l'umane difese,\nse Cristo sta da la contraria schiera?\nPon' mente al temerario ardir di Xerse,\nche fece per calcare i nostri liti\ndi novi ponti oltraggio a la marina;\net vedrai ne la morte de' mariti\ntutte vestite a brun le donne perse,\net tinto in rosso il mar di Salamina.\nEt non pur questa misera rüina\ndel popol infelice d'orïente\nvictoria t'empromette,\nma Marathona, et le mortali strette\nche difese il leon con poca gente,\net altre mille ch'ài ascoltate et lette:\nPerché inchinare a Dio molto convene\nle ginocchia et la mente,\nche gli anni tuoi riserva a tanto bene.\nTu vedrai Italia et l'onorata riva,\ncanzon, ch'agli occhi miei cela et contende\nnon mar, non poggio o fiume,\nma solo Amor che del suo altero lume\npiú m'invaghisce dove piú m'incende:\nné Natura può star contra'l costume.\nOr movi, non smarrir l'altre compagne,\nché non pur sotto bende\nalberga Amor, per cui si ride et piagne.\n</canto>"}
{"text": "<canto>\nVerdi panni, sanguigni, oscuri o persi\nnon vestí donna unquancho\nné d'or capelli in bionda treccia attorse,\nsí bella com'è questa che mi spoglia\nd'arbitrio, et dal camin de libertade\nseco mi tira, sí ch'io non sostegno\nalcun giogo men grave.\nEt se pur s'arma talor a dolersi\nl'anima a cui vien mancho\nconsiglio, ove 'l martir l'adduce in forse,\nrappella lei da la sfrenata voglia\nsúbita vista, ché del cor mi rade\nogni delira impresa, et ogni sdegno\nfa 'l veder lei soave.\nDi quanto per Amor già mai soffersi,\net aggio a soffrir ancho,\nfin che mi sani 'l cor colei che 'l morse,\nrubella di mercé, che pur l'envoglia,\nvendetta fia, sol che contra Humiltade\nOrgoglio et Ira il bel passo ond'io vegno\nnon chiuda et non inchiave.\nMa l'ora e 'l giorno ch'io le luci apersi\nnel bel nero et nel biancho\nche mi scacciâr di là dove Amor corse,\nnovella d'esta vita che m' addoglia\nfuron radice, et quella in cui l'etade\nnostra si mira, la qual piombo o legno\nvedendo è chi non pave.\nLagrima dunque che da gli occhi versi\nper quelle, che nel mancho\nlato mi bagna chi primier s'accorse,\nquadrella, dal voler mio non mi svoglia,\nché 'n giusta parte la sententia cade:\nper lei sospira l'alma, et ella è degno\nche le sue piaghe lave.\nDa me son fatti i miei pensier' diversi:\ntal già, qual io mi stancho,\nl'amata spada in se stessa contorse;\nné quella prego che però mi scioglia,\nché men son dritte al ciel tutt'altre strade\net non s'aspira al glorïoso regno\ncerto in piú salda nave.\nBenigne stelle che compagne fersi\nal fortunato fianco\nquando 'l bel parto giú nel mondo scórse!\nch'è stella in terra, et come in lauro foglia\nconserva verde il pregio d'onestade,\nove non spira folgore, né indegno\nvento mai che l'aggrave.\nSo io ben ch'a voler chiuder in versi\nsuo laudi, fôra stancho\nchi piú degna la mano a scriver porse:\nqual cella è di memoria in cui s'accoglia\nquanta vede vertú, quanta beltade,\nchi gli occhi mira d'ogni valor segno,\ndolce del mio cor chiave?\nQuando il sol gira, Amor piú caro pegno,\ndonna, di voi non ave.\n</canto>"}
{"text": "<canto>\nGiovene donna sotto un verde lauro\nvidi più biancha et piú fredda che neve\nnon percossa dal sol molti et molt'anni;\ne 'l suo parlare, e 'l bel viso, et le chiome\nmi piacquen sí ch'i' l'ò dinanzi agli occhi,\ned avrò sempre, ov'io sia, in poggio o 'n riva.\nAllor saranno i miei pensier a riva\nche foglia verde non si trovi in lauro;\nquando avrò queto il core, asciutti gli occhi,\nvedrem ghiacciare il foco, arder la neve:\nnon ò tanti capelli in queste chiome\nquanti vorrei quel giorno attender anni.\nMa perché vola il tempo, et fuggon gli anni,\nsí ch'a la morte in un punto s'arriva,\no colle brune o colle bianche chiome,\nseguirò l'ombra di quel dolce lauro\nper lo piú ardente sole et per la neve,\nfin che l'ultimo dí chiuda quest'occhi.\nNon fur già mai veduti sí begli occhi\no ne la nostra etade o ne' prim'anni,\nche mi struggon cosí come 'l sol neve;\nonde procede lagrimosa riva\nch'Amor conduce a pie' del duro lauro\nch'à i rami di diamante, et d'òr le chiome.\nI' temo di cangiar pria volto et chiome\nche con vera pietà mi mostri gli occhi\nl'idolo mio, scolpito in vivo lauro:\nché s'al contar non erro, oggi à sett'anni\nche sospirando vo di riva in riva\nla notte e 'l giorno, al caldo ed a la neve.\nDentro pur foco, et for candida neve,\nsol con questi pensier', con altre chiome,\nsempre piangendo andrò per ogni riva,\nper far forse pietà venir negli occhi\ndi tal che nascerà dopo mill'anni,\nse tanto viver pò ben cólto lauro.\nL'auro e i topacii al sol sopra la neve\nvincon le bionde chiome presso agli occhi\nche menan gli anni miei sí tosto a riva.\n</canto>"}
{"text": "<canto>\nQuesta anima gentil che si diparte,\nanzi tempo chiamata a l'altra vita,\nse lassuso è quanto esser dê gradita,\nterrà del ciel la piú beata parte.\nS'ella riman fra 'l terzo lume et Marte,\nfia la vista del sole scolorita,\npoi ch'a mirar sua bellezza infinita\nl'anime degne intorno a lei fien sparte.\nSe si posasse sotto al quarto nido,\nciascuna de le tre saria men bella,\net essa sola avria la fama e 'l grido;\nnel quinto giro non habitrebbe ella;\nma se vola piú alto, assai mi fido\nche con Giove sia vinta ogni altra stella.\n</canto>"}
{"text": "<canto>\nQuanto piú m'avicino al giorno extremo\nche l'umana miseria suol far breve,\npiú veggio il tempo andar veloce et leve,\ne 'l mio di lui sperar fallace et scemo.\nI' dico a' miei pensier': Non molto andremo\nd'amor parlando omai, ché 'l duro et greve\nterreno incarco come frescha neve\nsi va struggendo; onde noi pace avremo:\nperché co llui cadrà quella speranza\nche ne fe' vaneggiar sí lungamente,\ne 'l riso e 'l pianto, et la paura et l'ira;\nsí vedrem chiaro poi come sovente\nper le cose dubbiose altri s'avanza,\net come spesso indarno si sospira.\n</canto>"}
{"text": "<canto>\nGià fiammeggiava l'amorosa stella\nper l'orïente, et l'altra che Giunone\nsuol far gelosa nel septentrïone,\nrotava i raggi suoi lucente et bella;\nlevata era a filar la vecchiarella,\ndiscinta et scalza, et desto avea 'l carbone,\net gli amanti pungea quella stagione\nche per usanza a lagrimar gli appella:\nquando mia speme già condutta al verde\ngiunse nel cor, non per l'usata via,\nche 'l sonno tenea chiusa, e 'l dolor molle;\nquanto cangiata, oimè, da quel di pria!\nEt parea dir: Perché tuo valor perde?\nVeder quest'occhi anchor non ti si tolle.\n</canto>"}
{"text": "<canto>\nApollo, s'anchor vive il bel desio\nche t'infiammava a le thesaliche onde,\net se non ài l'amate chiome bionde,\nvolgendo gli anni, già poste in oblio:\ndal pigro gielo et dal tempo aspro et rio,\nche dura quanto 'l tuo viso s'asconde,\ndifendi or l'onorata et sacra fronde,\nove tu prima, et poi fu' invescato io;\net per vertú de l'amorosa speme,\nche ti sostenne ne la vita acerba,\ndi queste impressïon l'aere disgombra;\nsí vedrem poi per meraviglia inseme\nseder la donna nostra sopra l'erba,\net far de le sue braccia a se stessa ombra.\n</canto>"}
{"text": "<canto>\nSolo et pensoso i piú deserti campi\nvo mesurando a passi tardi et lenti,\net gli occhi porto per fuggire intenti\nove vestigio human l'arena stampi.\nAltro schermo non trovo che mi scampi\ndal manifesto accorger de le genti,\nperché negli atti d'alegrezza spenti\ndi fuor si legge com'io dentro avampi:\nsí ch'io mi credo omai che monti et piagge\net fiumi et selve sappian di che tempre\nsia la mia vita, ch'è celata altrui.\nMa pur sí aspre vie né sí selvagge\ncercar non so ch'Amor non venga sempre\nragionando con meco, et io co llui.\n</canto>"}
{"text": "<canto>\nS'io credesse per morte essere scarco\ndel pensiero amoroso che m'atterra,\ncolle mie mani avrei già posto in terra\nqueste mie membra noiose, et quello incarco;\nma perch'io temo che sarrebbe un varco\ndi pianto in pianto, et d'una in altra guerra,\ndi qua dal passo anchor che mi si serra\nmezzo rimango, lasso, et mezzo il varco.\nTempo ben fôra omai d'avere spinto\nl'ultimo stral la dispietata corda\nne l'altrui sangue già bagnato et tinto;\net io ne prego Amore, et quella sorda\nche mi lassò de' suoi color' depinto,\net di chiamarmi a sé non le ricorda.\n</canto>"}
{"text": "<canto>\nSí è debile il filo a cui s'attene\nla gravosa mia vita\nche, s'altri non l'aita,\nella fia tosto di suo corso a riva;\nperò che dopo l'empia dipartita\nche dal dolce mio bene\nfeci, sol una spene\nè stato infin a qui cagion ch'io viva,\ndicendo: Perché priva\nsia de l'amata vista,\nmantienti, anima trista;\nche sai s'a miglior tempo ancho ritorni\net a piú lieti giorni,\no se 'l perduto ben mai si racquista?\nQuesta speranza mi sostenne un tempo:\nor vien mancando, et troppo in lei m'attempo.\nIl tempo passa, et l'ore son sí pronte\na fornire il vïaggio,\nch'assai spacio non aggio\npur a pensar com'io corro a la morte:\na pena spunta in orïente un raggio\ndi sol, ch'a l'altro monte\nde l'adverso orizonte\ngiunto il vedrai per vie lunghe et distorte.\nLe vite son sí corte,\nsí gravi i corpi et frali\ndegli uomini mortali,\nche quando io mi ritrovo dal bel viso\ncotanto esser diviso,\ncol desio non possendo mover l'ali,\npoco m'avanza del conforto usato,\nné so quant'io mi viva in questo stato.\nOgni loco m'atrista ov'io non veggio\nquei begli occhi soavi\nche portaron le chiavi\nde' miei dolci pensier', mentre a Dio piacque;\net perché 'l duro exilio piú m'aggravi,\ns'io dormo o vado o seggio,\naltro già mai non cheggio,\net ciò ch'i' vidi dopo lor mi spiacque.\nQuante montagne et acque,\nquanto mar, quanti fiumi\nm'ascondon que' duo lumi,\nche quasi un bel sereno a mezzo 'l die\nfer le tenebre mie,\na ciò che 'l rimembrar piú mi consumi,\net quanto era mia vita allor gioiosa\nm'insegni la presente aspra et noiosa!\nLasso, se ragionando si rinfresca\nquel' ardente desio\nche nacque il giorno ch'io\nlassai di me la miglior parte a dietro,\net s'Amor se ne va per lungo oblio,\nchi mi conduce a l'ésca,\nonde 'l mio dolor cresca?\nEt perché pria tacendo non m'impetro?\nCerto cristallo o vetro\nnon mostrò mai di fore\nnascosto altro colore,\nche l'alma sconsolata assai non mostri\npiú chiari i pensier' nostri,\net la fera dolcezza ch'è nel core,\nper gli occhi che di sempre pianger vaghi\ncercan dí et nocte pur chi glien'appaghi.\nNovo piacer che ne gli umani ingegni\nspesse volte si trova,\nd'amar qual cosa nova\npiú folta schiera di sospiri accoglia!\nEt io son un di quei che 'l pianger giova;\net par ben ch'io m'ingegni\nche di lagrime pregni\nsien gli occhi miei sí come 'l cor di doglia;\net perché a cciò m'invoglia\nragionar de' begli occhi,\nné cosa è che mi tocchi\no sentir mi si faccia cosí a dentro,\ncorro spesso, et rïentro,\ncolà donde piú largo il duol trabocchi,\net sien col cor punite ambe le luci,\nch'a la strada d'Amor mi furon duci.\nLe treccie d'òr che devrien fare il sole\nd'invidia molta ir pieno,\ne 'l bel guardo sereno,\nove i raggi d'Amor sí caldi sono\nche mi fanno anzi tempo venir meno,\net l'accorte parole,\nrade nel mondo o sole,\nche mi fer già di sé cortese dono,\nmi son tolte; et perdono\npiú lieve ogni altra offesa,\nche l'essermi contesa\nquella benigna angelica salute\nche 'l mio cor a vertute\ndestar solea con una voglia accesa:\ntal ch'io non penso udir cosa già mai\nche mi conforte ad altro ch'a trar guai.\nEt per pianger anchor con piú diletto,\nle man' bianche sottili\net le braccia gentili,\net gli atti suoi soavemente alteri,\ne i dolci sdegni alteramente humili,\ne 'l bel giovenil petto,\ntorre d'alto intellecto,\nmi celan questi luoghi alpestri et feri;\net non so s'io mi speri\nvederla anzi ch'io mora:\nperò ch'ad ora ad ora\ns'erge la speme, et poi non sa star ferma,\nma ricadendo afferma\ndi mai non veder lei che 'l ciel honora,\nov'alberga Honestade et Cortesia,\net dov'io prego che 'l mio albergo sia.\nCanzon, s'al dolce loco\nla donna nostra vedi,\ncredo ben che tu credi\nch'ella ti porgerà la bella mano,\nond'io son sí lontano.\nNon la toccar; ma reverente ai piedi\nle di' ch'io sarò là tosto ch'io possa,\no spirto ignudo od uom di carne et d'ossa.\n</canto>"}
{"text": "<canto>\nOrso, e' non furon mai fiumi né stagni,\nné mare, ov'ogni rivo si disgombra,\nné di muro o di poggio o di ramo ombra,\nné nebbia che 'l ciel copra e 'l mondo bagni,\nné altro impedimento, ond'io mi lagni,\nqualunque piú l'umana vista ingombra,\nquanto d'un vel che due begli occhi adombra,\net par che dica: Or ti consuma et piagni.\nEt quel lor inchinar ch'ogni mia gioia\nspegne o per humiltate o per argoglio,\ncagion sarà che 'nanzi tempo i' moia.\nEt d'una bianca mano ancho mi doglio,\nch'è stata sempre accorta a farmi noia,\net contra gli occhi miei s'è fatta scoglio.\n</canto>"}
{"text": "<canto>\nIo temo sí de' begli occhi l'assalto\nne' quali Amore et la mia morte alberga,\nch'i' fuggo lor come fanciul la verga,\net gran tempo è ch'i' presi il primier salto.\nDa ora inanzi faticoso od alto\nloco non fia, dove 'l voler non s'erga\nper no scontrar chî miei sensi disperga\nlassando come suol me freddo smalto.\nDunque s'a veder voi tardo mi volsi\nper non ravvicinarmi a chi mi strugge,\nfallir forse non fu di scusa indegno.\nPiú dico, che 'l tornare a quel ch'uom fugge,\ne 'l cor che di paura tanta sciolsi,\nfur de la mia fede non leggier pegno.\n</canto>"}
{"text": "<canto>\nS'Amore o Morte non dà qualche stroppio\na la tela novella ch'ora ordisco,\net s'io mi svolvo dal tenace visco,\nmentre che l'un coll'altro vero accoppio,\ni' farò forse un mio lavor sí doppio\ntra lo stil de' moderni e 'l sermon prisco,\nche, paventosamente a dirlo ardisco,\ninfin a Roma n'udirai lo scoppio.\nMa però che mi mancha a fornir l'opra\nalquanto de le fila benedette\nch'avanzaro a quel mio dilecto padre,\nperché tien' verso me le man' sí strette,\ncontra tua usanza? I' prego che tu l'opra,\ne vedrai rïuscir cose leggiadre.\n</canto>"}
{"text": "<canto>\nQuando dal proprio sito si rimove\nl'arbor ch'amò già Phebo in corpo humano,\nsospira et suda a l'opera Vulcano,\nper rinfrescar l'aspre saette a Giove:\nil qual or tona, or nevicha et or piove,\nsenza honorar piú Cesare che Giano;\nla terra piange, e 'l sol ci sta lontano,\nche la sua cara amica ved'altrove.\nAllor riprende ardir Saturno et Marte,\ncrudeli stelle, et Orïone armato\nspezza a' tristi nocchier' governi et sarte;\nEolo a Neptuno et a Giunon turbato\nfa sentire, et a noi, come si parte\nil bel viso dagli angeli aspectato.\n</canto>"}
{"text": "<canto>\nMa poi che 'l dolce riso humile et piano\npiú non asconde sue bellezze nove,\nle braccia a la fucina indarno move\nl'antiquissimo fabbro ciciliano,\nch'a Giove tolte son l'arme di mano\ntemprate in Mongibello a tutte prove,\net sua sorella par che si rinove\nnel bel guardo d'Apollo a mano a mano.\nDel lito occidental si move un fiato,\nche fa securo il navigar senza arte,\net desta i fior' tra l'erba in ciascun prato.\nStelle noiose fuggon d'ogni parte,\ndisperse dal bel viso inamorato,\nper cui lagrime molte son già sparte.\n</canto>"}
{"text": "<canto>\nIl figliuol di Latona avea già nove\nvolte guardato dal balcon sovrano,\nper quella ch'alcun tempo mosse invano\ni suoi sospiri, et or gli altrui commove.\nPoi che cercando stanco non seppe ove\ns'albergasse, da presso o di lontano,\nmostrossi a noi qual huom per doglia insano,\nche molto amata cosa non ritrove.\nEt cosí tristo standosi in disparte,\ntornar non vide il viso, che laudato\nsarà s'io vivo in piú di mille carte;\net pietà lui medesmo avea cangiato,\nsí che' begli occhi lagrimavan parte:\nperò l'aere ritenne il primo stato.\n</canto>"}
{"text": "<canto>\nQue'che 'n Tesaglia ebbe le man' sí pronte\na farla del civil sangue vermiglia,\npianse morto il marito di sua figlia,\nraffigurato a le fatezze conte;\ne 'l pastor ch'a Golia ruppe la fronte,\npianse la ribellante sua famiglia,\net sopra 'l buon Saúl cangiò le ciglia,\nond'assai può dolersi il fiero monte.\nMa voi che mai pietà non discolora,\net ch'avete gli schermi sempre accorti\ncontra l'arco d'Amor che 'ndarno tira,\nmi vedete straziare a mille morti:\nné lagrima però discese anchora\nda' be' vostr'occhi, ma disdegno et ira.\n</canto>"}
{"text": "<canto>\nIl mio adversario in cui veder solete\ngli occhi vostri ch'Amore e 'l ciel honora,\ncolle non sue bellezze v'innamora\npiú che 'n guisa mortal soavi et liete.\nPer consiglio di lui, donna, m'avete\nscacciato del mio dolce albergo fora:\nmisero exilio, avegna ch'i' non fôra\nd'abitar degno ove voi sola siete.\nMa s'io v'era con saldi chiovi fisso,\nnon devea specchio farvi per mio danno,\na voi stessa piacendo, aspra et superba.\nCerto, se vi rimembra di Narcisso,\nquesto et quel corso ad un termino vanno,\nbenché di sí bel fior sia indegna l'erba.\n</canto>"}
{"text": "<canto>\nL'oro et le perle e i fior' vermigli e i bianchi,\nche 'l verno devria far languidi et secchi,\nson per me acerbi et velenosi stecchi,\nch'io provo per lo petto et per li fianchi.\nPerò i dí miei fien lagrimosi et manchi,\nché gran duol rade volte aven che 'nvecchi:\nma piú ne colpo i micidiali specchi,\nche 'n vagheggiar voi stessa avete stanchi.\nQuesti poser silentio al signor mio,\nche per me vi pregava, ond'ei si tacque,\nveggendo in voi finir vostro desio;\nquesti fuor fabbricati sopra l'acque\nd'abisso, et tinti ne l'eterno oblio,\nonde 'l principio de mia morte nacque.\n</canto>"}
{"text": "<canto>\nIo sentia dentr'al cor già venir meno\ngli spirti che da voi ricevon vita;\net perché natural-mente s'aita\ncontra la morte ogni animal terreno,\nlargai 'l desio, ch'i teng'or molto a freno,\net misil per la via quasi smarrita:\nperò che dí et notte indi m'invita,\net io contra sua voglia altronde 'l meno.\nEt mi condusse, vergognoso et tardo,\na riveder gli occhi leggiadri, ond'io\nper non esser lor grave assai mi guardo.\nVivrommi un tempo omai, ch'al viver mio\ntanta virtute à sol un vostro sguardo;\net poi morrò, s'io non credo al desio.\n</canto>"}
{"text": "<canto>\nSe mai foco per foco non si spense,\nné fiume fu già mai secco per pioggia,\nma sempre l'un per l'altro simil poggia,\net spesso l'un contrario l'altro accense,\nAmor, tu che' pensier' nostri dispense,\nal qual un'alma in duo corpi s'appoggia,\nperché fai in lei con disusata foggia\nmen per molto voler le voglie intense?\nForse sí come 'l Nil d'alto caggendo\ncol gran suono i vicin' d'intorno assorda,\ne 'l sole abbaglia chi ben fiso 'l guarda,\ncosí 'l desio che seco non s'accorda,\nne lo sfrenato obiecto vien perdendo,\net per troppo spronar la fuga è tarda.\n</canto>"}
{"text": "<canto>\nPerch'io t'abbia guardato di menzogna\na mio podere et honorato assai,\ningrata lingua, già però non m'ài\nrenduto honor, ma facto ira et vergogna:\nché quando piú 'l tuo aiuto mi bisogna\nper dimandar mercede, allor ti stai\nsempre piú fredda, et se parole fai,\nson imperfecte, et quasi d'uom che sogna.\nLagrime triste, et voi tutte le notti\nm'accompagnate, ov'io vorrei star solo,\npoi fuggite dinanzi a la mia pace;\net voi sí pronti a darmi angoscia et duolo,\nsospiri, allor traete lenti et rotti:\nsola la vista mia del cor non tace.\n</canto>"}
{"text": "<canto>\nNe la stagion che 'l ciel rapido inchina\nverso occidente, et che 'l dí nostro vola\na gente che di là forse l'aspetta,\nveggendosi in lontan paese sola,\nla stancha vecchiarella pellegrina\nraddoppia i passi, et piú et piú s'affretta;\net poi cosí soletta\nal fin di sua giornata\ntalora è consolata\nd'alcun breve riposo, ov'ella oblia\nla noia e 'l mal de la passata via.\nMa, lasso, ogni dolor che 'l dí m'adduce\ncresce qualor s'invia\nper partirsi da noi l'eterna luce.\nCome 'l sol volge le 'nfiammate rote\nper dar luogo a la notte, onde discende\ndagli altissimi monti maggior l'ombra,\nl'avaro zappador l'arme riprende,\net con parole et con alpestri note\nogni gravezza del suo petto sgombra;\net poi la mensa ingombra\ndi povere vivande,\nsimili a quelle ghiande,\nle qua' fuggendo tutto 'l mondo honora.\nMa chi vuol si rallegri ad ora ad ora,\nch'i' pur non ebbi anchor, non dirò lieta,\nma riposata un'hora,\nné per volger di ciel né di pianeta.\nQuando vede 'l pastor calare i raggi\ndel gran pianeta al nido ov'egli alberga,\ne 'nbrunir le contrade d'orïente,\ndrizzasi in piedi, et co l'usata verga,\nlassando l'erba et le fontane e i faggi,\nmove la schiera sua soavemente;\npoi lontan da la gente\no casetta o spelunca\ndi verdi frondi ingiuncha:\nivi senza pensier' s'adagia et dorme.\nAhi crudo Amor, ma tu allor piú mi 'nforme\na seguir d'una fera che mi strugge,\nla voce e i passi et l'orme,\net lei non stringi che s'appiatta et fugge.\nE i naviganti in qualche chiusa valle\ngettan le menbra, poi che 'l sol s'asconde,\nsul duro legno, et sotto a l'aspre gonne.\nMa io, perché s'attuffi in mezzo l'onde,\net lasci Hispagna dietro a le sue spalle,\net Granata et Marroccho et le Colonne,\net gli uomini et le donne\ne 'l mondo et gli animali\naquetino i lor mali,\nfine non pongo al mio obstinato affanno;\net duolmi ch'ogni giorno arroge al danno,\nch'i' son già pur crescendo in questa voglia\nben presso al decim'anno,\nné poss'indovinar chi me ne scioglia.\nEt perché un poco nel parlar mi sfogo,\nveggio la sera i buoi tornare sciolti\nda le campagne et da' solcati colli:\ni miei sospiri a me perché non tolti\nquando che sia? perché no 'l grave giogo?\nperché dí et notte gli occhi miei son molli?\nMisero me, che volli\nquando primier sí fiso\ngli tenni nel bel viso\nper iscolpirlo imaginando in parte\nonde mai né per forza né per arte\nmosso sarà, fin ch'i' sia dato in preda\na chi tutto diparte!\nNé so ben ancho che di lei mi creda.\nCanzon, se l'esser meco\ndal matino a la sera\nt'à fatto di mia schiera,\ntu non vorrai mostrarti in ciascun loco;\net d'altrui loda curerai sí poco,\nch'assai ti fia pensar di poggio in poggio\ncome m'à concio 'l foco\ndi questa viva petra, ov'io m'appoggio.\n</canto>"}
{"text": "<canto>\nPoco era ad appressarsi agli occhi miei\nla luce che da lunge gli abbarbaglia,\nche, come vide lei cangiar Thesaglia,\ncosí cangiato ogni mia forma avrei.\nEt s'io non posso transformarmi in lei\npiú ch'i' mi sia (non ch'a mercé mi vaglia),\ndi qual petra piú rigida si 'ntaglia\npensoso ne la vista oggi sarei,\no di diamante, o d'un bel marmo biancho,\nper la paura forse, o d'un dïaspro,\npregiato poi dal vulgo avaro et scioccho;\net sarei fuor del grave giogo et aspro,\nper cui i' ò invidia di quel vecchio stancho\nche fa con le sue spalle ombra a Marroccho.\n</canto>"}
{"text": "<canto>\nNon al suo amante piú Dïana piacque,\nquando per tal ventura tutta ignuda\nla vide in mezzo de le gelide acque,\nch'a me la pastorella alpestra et cruda\nposta a bagnar un leggiadretto velo,\nch'a l'aura il vago et biondo capel chiuda,\ntal che mi fece, or quand'egli arde 'l cielo,\ntutto tremar d'un amoroso gielo.\n</canto>"}
{"text": "<canto>\nSpirto gentil, che quelle membra reggi\ndentro le qua' peregrinando alberga\nun signor valoroso, accorto et saggio,\npoi che se' giunto a l'onorata verga\ncolla qual Roma et i suoi erranti correggi,\net la richiami al suo antiquo vïaggio,\nio parlo a te, però ch'altrove un raggio\nnon veggio di vertú, ch'al mondo è spenta,\nné trovo chi di mal far si vergogni.\nChe s'aspetti non so, né che s'agogni,\nItalia, che suoi guai non par che senta:\nvecchia, otïosa et lenta,\ndormirà sempre, et non fia chi la svegli?\nLe man' l'avess'io avolto entro' capegli.\nNon spero che già mai dal pigro sonno\nmova la testa per chiamar ch'uom faccia,\nsí gravemente è oppressa et di tal soma;\nma non senza destino a le tue braccia,\nche scuoter forte et sollevarla ponno,\nè or commesso il nostro capo Roma.\nPon' man in quella venerabil chioma\nsecuramente, et ne le treccie sparte,\nsí che la neghittosa esca del fango.\nI' che dí et notte del suo strazio piango,\ndi mia speranza ò in te la maggior parte:\nche se 'l popol di Marte\ndevesse al proprio honore alzar mai gli occhi,\nparmi pur ch'a' tuoi dí la gratia tocchi.\nL'antiche mura ch'anchor teme et ama\net trema 'l mondo, quando si rimembra\ndel tempo andato e 'n dietro si rivolve,\ne i sassi dove fur chiuse le membra\ndi ta' che non saranno senza fama,\nse l'universo pria non si dissolve,\net tutto quel ch'una ruina involve,\nper te spera saldar ogni suo vitio.\nO grandi Scipïoni, o fedel Bruto,\nquanto v'aggrada, s'egli è anchor venuto\nromor là giú del ben locato officio!\nCome cre' che Fabritio\nsi faccia lieto, udendo la novella!\nEt dice: Roma mia sarà anchor bella.\nEt se cosa di qua nel ciel si cura,\nl'anime che lassú son citadine,\net ànno i corpi abandonati in terra,\ndel lungo odio civil ti pregan fine,\nper cui la gente ben non s'assecura,\nonde 'l camin a' lor tecti si serra:\nche fur già sí devoti, et ora in guerra\nquasi spelunca di ladron' son fatti,\ntal ch'a' buon' solamente uscio si chiude,\net tra gli altari et tra le statue ignude\nogni impresa crudel par che se tratti.\nDeh quanto diversi atti!\nNé senza squille s'incommincia assalto,\nche per Dio ringraciar fur poste in alto.\nLe donne lagrimose, e 'l vulgo inerme\nde la tenera etate, e i vecchi stanchi\nch'ànno sé in odio et la soverchia vita,\ne i neri fraticelli e i bigi e i bianchi,\ncoll'altre schiere travagliate e 'nferme,\ngridan: O signor nostro, aita, aita.\nEt la povera gente sbigottita\nti scopre le sue piaghe a mille a mille,\nch'Anibale, non ch'altri, farian pio.\nEt se ben guardi a la magion di Dio\nch'arde oggi tutta, assai poche faville\nspegnendo, fien tranquille\nle voglie, che si mostran sí 'nfiammate,\nonde fien l'opre tue nel ciel laudate.\nOrsi, lupi, leoni, aquile et serpi\nad una gran marmorea colomna\nfanno noia sovente, et a sé danno.\nDi costor piange quella gentil donna\nche t'à chiamato a ciò che di lei sterpi\nle male piante, che fiorir non sanno.\nPassato è già piú che 'l millesimo anno\nche 'n lei mancâr quell'anime leggiadre\nche locata l'avean là dov'ell'era.\nAhi nova gente oltra misura altera,\nirreverente a tanta et a tal madre!\nTu marito, tu padre:\nogni soccorso di tua man s'attende,\nché 'l maggior padre ad altr'opera intende.\nRade volte adiven ch'a l'alte imprese\nfortuna ingiurïosa non contrasti,\nch'agli animosi fatti mal s'accorda.\nOra sgombrando 'l passo onde tu intrasti,\nfamisi perdonar molt'altre offese,\nch'almen qui da se stessa si discorda:\nperò che, quanto 'l mondo si ricorda,\nad huom mortal non fu aperta la via\nper farsi, come a te, di fama eterno,\nche puoi drizzar, s'i' non falso discerno,\nin stato la piú nobil monarchia.\nQuanta gloria ti fia\ndir: Gli altri l'aitâr giovene et forte;\nquesti in vecchiezza la scampò da morte.\nSopra 'l monte Tarpeio, canzon, vedrai\nun cavalier, ch'Italia tutta honora,\npensoso piú d'altrui che di se stesso.\nDigli: Un che non ti vide anchor da presso,\nse non come per fama huom s'innamora,\ndice che Roma ognora\ncon gli occhi di dolor bagnati et molli\nti chier mercé da tutti sette i colli.\n</canto>"}
{"text": "<canto>\nPerch'al viso d'Amor portava insegna,\nmosse una pellegrina il mio cor vano,\nch'ogni altra mi parea d'onor men degna.\nEt lei seguendo su per l'erbe verdi,\nudí' dir alta voce di lontano:\nAhi, quanti passi per la selva perdi!\nAllor mi strinsi a l'ombra d'un bel faggio,\ntutto pensoso; et rimirando intorno,\nvidi assai periglioso il mio vïaggio;\net tornai indietro quasi a mezzo 'l giorno.\n</canto>"}
{"text": "<canto>\nQuel foco ch'i' pensai che fosse spento\ndal freddo tempo et da l'età men fresca,\nfiamma et martir ne l'anima rinfresca.\nNon fur mai tutte spente, a quel ch'i' veggio,\nma ricoperte alquanto le faville,\net temo no 'l secondo error sia peggio.\nPer lagrime ch'i' spargo a mille a mille\nconven che 'l duol per gli occhi si distille\ndal cor, ch'à seco le faville et l'ésca:\nnon pur qual fu, ma pare a me che cresca.\nQual foco non avrian già spento et morto\nl'onde che gli occhi tristi versan sempre?\nAmor, avegna mi sia tardi accorto,\nvòl che tra duo contrari mi distempre;\net tende lacci in sí diverse tempre,\nche quand'ò piú speranza che 'l cor n'esca,\nallor piú nel bel viso mi rinvesca.\n</canto>"}
{"text": "<canto>\nSe col cieco desir che 'l cor distrugge\ncontando l'ore no m'inganno io stesso,\nora mentre ch'io parlo il tempo fugge\nch'a me fu inseme et a mercé promesso.\nQual ombra è sí crudel che 'l seme adugge,\nch'al disïato frutto era sí presso?\net dentro dal mio ovil qual fera rugge?\ntra la spiga et la man qual muro è messo?\nLasso, nol so; ma sí conosco io bene\nche per far piú dogliosa la mia vita\namor m'addusse in sí gioiosa spene.\nEt or di quel ch'i' ò lecto mi sovene,\nche 'nanzi al dí de l'ultima partita\nhuom beato chiamar non si convene.\n</canto>"}
{"text": "<canto>\nMie venture al venir son tarde et pigre,\nla speme incerta, e 'l desir monta et cresce,\nonde e 'l lassare et l'aspectar m'incresce;\net poi al partir son piú levi che tigre.\nLasso, le nevi fien tepide et nigre,\ne 'l mar senz'onda, et per l'alpe ogni pesce,\net corcherassi il sol là oltre ond'esce\nd'un medesimo fonte Eufrate et Tigre,\nprima ch'i' trovi in ciò pace né triegua,\no Amore o madonna altr'uso impari,\nche m'ànno congiurato a torto incontra.\nEt s'i' ò alcun dolce, è dopo tanti amari,\nche per disdegno il gusto si dilegua:\naltro mai di lor gratie non m'incontra.\n</canto>"}
{"text": "<canto>\nLa guancia che fu già piangendo stancha\nriposate su l'un, signor mio caro,\net siate ormai di voi stesso piú avaro\na quel crudel che ' suoi seguaci imbiancha.\nColl'altro richiudete da man mancha\nla strada a' messi suoi ch'indi passaro,\nmostrandovi un d'agosto et di genaro,\nperch'a la lunga via tempo ne mancha.\nE col terzo bevete un suco d'erba\nche purghe ogni pensier che 'l cor afflige,\ndolce a la fine, et nel principio acerba.\nMe riponete ove 'l piacer si serba,\ntal ch'i' non tema del nocchier di Stige,\nse la preghiera mia non è superba.\n</canto>"}
{"text": "<canto>\nPerché quel che mi trasse ad amar prima,\naltrui colpa mi toglia,\ndel mio fermo voler già non mi svoglia.\nTra le chiome de l'òr nascose il laccio,\nal qual mi strinse, Amore;\net da' begli occhi mosse il freddo ghiaccio,\nche mi passò nel core,\ncon la vertú d'un súbito splendore,\nche d'ogni altra sua voglia\nsol rimembrando anchor l'anima spoglia.\nTolta m'è poi di que' biondi capelli,\nlasso, la dolce vista;\ne 'l volger de' duo lumi honesti et belli\ncol suo fuggir m'atrista;\nma perché ben morendo honor s'acquista,\nper morte né per doglia\nnon vo' che da tal nodo Amor mi scioglia.\n</canto>"}
{"text": "<canto>\nL'arbor gentil che forte amai molt'anni,\nmentre i bei rami non m'ebber a sdegno\nfiorir faceva il mio debile ingegno\ne la sua ombra, et crescer negli affanni.\nPoi che, securo me di tali inganni,\nfece di dolce sé spietato legno,\ni' rivolsi i pensier' tutti ad un segno,\nche parlan sempre de' lor tristi danni.\nChe porà dir chi per amor sospira,\ns'altra speranza le mie rime nove\ngli avessir data, et per costei la perde?\nNé poeta ne colga mai, né Giove\nla privilegi, et al Sol venga in ira,\ntal che si secchi ogni sua foglia verde.\n</canto>"}
{"text": "<canto>\nBenedetto sia 'l giorno, et 'l mese, et l'anno,\net la stagione, e 'l tempo, et l'ora, e 'l punto,\ne 'l bel paese, e 'l loco ov'io fui giunto\nda'duo begli occhi che legato m'ànno;\net benedetto il primo dolce affanno\nch'i' ebbi ad esser con Amor congiunto,\net l'arco, et le saette ond'i' fui punto,\net le piaghe che 'nfin al cor mi vanno.\nBenedette le voci tante ch'io\nchiamando il nome de mia donna ò sparte,\ne i sospiri, et le lagrime, e 'l desio;\net benedette sian tutte le carte\nov'io fama l'acquisto, e 'l pensier mio,\nch'è sol di lei, sí ch'altra non v'à parte.\n</canto>"}
{"text": "<canto>\nPadre del ciel, dopo i perduti giorni,\ndopo le notti vaneggiando spese,\ncon quel fero desio ch'al cor s'accese,\nmirando gli atti per mio mal sí adorni,\npiacciati omai col Tuo lume ch'io torni\nad altra vita et a piú belle imprese,\nsí ch'avendo le reti indarno tese,\nil mio duro adversario se ne scorni.\nOr volge, Signor mio, l'undecimo anno\nch'i' fui sommesso al dispietato giogo\nche sopra i piú soggetti è piú feroce.\nMiserere del mio non degno affanno;\nreduci i pensier' vaghi a miglior luogo;\nramenta lor come oggi fusti in croce.\n</canto>"}
{"text": "<canto>\nVolgendo gli occhi al mio novo colore\nche fa di morte rimembrar la gente,\npietà vi mosse; onde, benignamente\nsalutando, teneste in vita il core.\nLa fraile vita, ch'ancor meco alberga,\nfu de' begli occhi vostri aperto dono,\net de la voce angelica soave.\nDa lor conosco l'esser ov'io sono:\nché, come suol pigro animal per verga,\ncosí destaro in me l'anima grave.\nDel mio cor, donna, l'una et l'altra chiave\navete in mano; et di ciò son contento,\npresto di navigare a ciascun vento,\nch'ogni cosa da voi m'è dolce honore.\n</canto>"}
{"text": "<canto>\nSe voi poteste per turbati segni,\nper chinar gli occhi, o per piegar la testa,\no per esser piú d'altra al fuggir presta,\ntorcendo 'l viso a' preghi honesti et degni,\nuscir già mai, over per altri ingegni,\ndel petto ove dal primo lauro innesta\nAmor piú rami, i' direi ben che questa\nfosse giusta cagione a' vostri sdegni:\nché gentil pianta in arido terreno\npar che si disconvenga, et però lieta\nnaturalmente quindi si diparte;\nma poi vostro destino a voi pur vieta\nl'esser altrove, provedete almeno\ndi non star sempre in odïosa parte.\n</canto>"}
{"text": "<canto>\nLasso, che mal accorto fui da prima\nnel giorno ch'a ferir mi venne Amore,\nch'a passo a passo è poi fatto signore\nde la mia vita, et posto in su la cima.\nIo non credea per forza di sua lima\nche punto di fermezza o di valore\nmancasse mai ne l'indurato core;\nma cosí va, chi sopra 'l ver s'estima.\nDa ora inanzi ogni difesa è tarda,\naltra che di provar s'assai o poco\nquesti preghi mortali Amore sguarda.\nNon prego già, né puote aver piú loco,\nche mesuratamente il mio cor arda,\nma che sua parte abbia costei del foco.\n</canto>"}
{"text": "<canto>\nL'aere gravato, et l'importuna nebbia\ncompressa intorno da rabbiosi vènti\ntosto conven che si converta in pioggia;\net già son quasi di cristallo i fiumi,\ne 'n vece de l'erbetta per le valli\nnon se ved'altro che pruine et ghiaccio.\nEt io nel cor via piú freddo che ghiaccio\nò di gravi pensier' tal una nebbia,\nqual si leva talor di queste valli,\nserrate incontra agli amorosi vènti,\net circundate di stagnanti fiumi,\nquando cade dal ciel piú lenta pioggia.\nIn picciol tempo passa ogni gran pioggia,\ne 'l caldo fa sparir le nevi e 'l ghiaccio,\ndi che vanno superbi in vista i fiumi;\nné mai nascose il ciel sí folta nebbia\nche sopragiunta dal furor d'i vènti\nnon fugisse dai poggi et da le valli.\nMa, lasso, a me non val fiorir de valli,\nanzi piango al sereno et a la pioggia\net a' gelati et a' soavi vènti:\nch'allor fia un dí madonna senza 'l ghiaccio\ndentro, et di for senza l'usata nebbia,\nch'i' vedrò secco il mare, e' laghi, e i fiumi.\nMentre ch'al mar descenderanno i fiumi\net le fiere ameranno ombrose valli,\nfia dinanzi a' begli occhi quella nebbia\nche fa nascer d'i miei continua pioggia,\net nel bel petto l'indurato ghiaccio\nche trâ del mio sí dolorosi vènti.\nBen debbo io perdonare a tutti vènti,\nper amor d'un che 'n mezzo di duo fiumi\nmi chiuse tra 'l bel verde e 'l dolce ghiaccio,\ntal ch'i' depinsi poi per mille valli\nl'ombra ov'io fui, ché né calor né pioggia\nné suon curava di spezzata nebbia.\nMa non fuggío già mai nebbia per vènti,\ncome quel dí, né mai fiumi per pioggia,\nné ghiaccio quando 'l sole apre le valli.\n</canto>"}
{"text": "<canto>\nDel mar Tirreno a la sinistra riva,\ndove rotte dal vento piangon l'onde,\nsúbito vidi quella altera fronde\ndi cui conven che 'n tante carte scriva.\nAmor, che dentro a l'anima bolliva,\nper rimembranza de le treccie bionde\nmi spinse, onde in un rio che l'erba asconde\ncaddi, non già come persona viva.\nSolo ov'io era tra boschetti et colli\nvergogna ebbi di me, ch'al cor gentile\nbasta ben tanto, et altro spron non volli.\nPiacemi almen d'aver cangiato stile\nda gli occhi a' pie', se del lor esser molli\ngli altri asciugasse un piú cortese aprile.\n</canto>"}
{"text": "<canto>\nL'aspetto sacro de la terra vostra\nmi fa del mal passato tragger guai,\ngridando: Sta' su, misero, che fai?;\net la via de salir al ciel mi mostra.\nMa con questo pensier un altro giostra,\net dice a me: Perché fuggendo vai?\nse ti rimembra, il tempo passa omai\ndi tornar a veder la donna nostra.\nI' che 'l suo ragionar intendo, allora\nm'agghiaccio dentro, in guisa d'uom ch'ascolta\nnovella che di súbito l'accora.\nPoi torna il primo, et questo dà la volta:\nqual vincerà, non so; ma 'nfino ad ora\ncombattuto ànno, et non pur una volta.\n</canto>"}
{"text": "<canto>\nBen sapeva io che natural consiglio,\nAmor, contra di te già mai non valse,\ntanti lacciuol', tante impromesse false,\ntanto provato avea 'l tuo fiero artiglio.\nMa novamente, ond'io mi meraviglio\n(diròl, come persona a cui ne calse,\ne che 'l notai là sopra l'acque salse,\ntra la riva toscana et l'Elba et Giglio),\ni' fuggia le tue mani, et per camino,\nagitandom'i vènti e 'l ciel et l'onde,\nm'andava sconosciuto et pellegrino:\nquando ecco i tuoi ministri, i' non so donde,\nper darmi a diveder ch'al suo destino\nmal chi contrasta, et mal chi si nasconde.\n</canto>"}
{"text": "<canto>\nLasso me, ch'i' non so in qual parte pieghi\nla speme, ch'è tradita omai più volte:\nche se non è chi con pietà m'ascolte,\nperché sparger al ciel sí spessi preghi?\nMa s'egli aven ch'anchor non mi si nieghi\nfinir anzi 'l mio fine\nqueste voci meschine,\nnon gravi al mio signor perch'io il ripreghi\ndi dir libero un dí tra l'erba e i fiori:\nDrez et rayson es qu'ieu ciant e 'm demori.\nRagione è ben ch'alcuna volta io canti,\nperò ch'ò sospirato sí gran tempo\nche mai non incomincio assai per tempo\nper adequar col riso i dolor' tanti.\nEt s'io potesse far ch'agli occhi santi\nporgesse alcun dilecto\nqualche dolce mio detto,\no me beato sopra gli altri amanti!\nMa piú quand'io dirò senza mentire:\nDonna mi priegha, per ch'io voglio dire.\nVaghi pensier' che cosí passo passo\nscorto m'avete a ragionar tant'alto,\nvedete che madonna à 'l cor di smalto,\nsí forte ch'io per me dentro nol passo.\nElla non degna di mirar sí basso\nche di nostre parole\ncuri, ché 'l ciel non vòle,\nal qual pur contrastando i' son già lasso:\nonde, come nel cor m'induro e n'aspro,\ncosì nel mio parlar voglio esser aspro.\nChe parlo? o dove sono? e chi m'inganna,\naltri ch'io stesso e 'l desïar soverchio?\nGià s'i'trascorro il ciel di cerchio in cerchio,\nnessun pianeta a pianger mi condanna.\nSe mortal velo il mio veder appanna,\nche colpa è de le stelle,\no de le cose belle?\nMeco si sta chi dí et notte m'affanna,\npoi che del suo piacer mi fe' gir grave\nla dolce vista e 'l bel guardo soave.\nTutte le cose, di che 'l mondo è adorno\nuscïr buone de man del mastro eterno;\nma me, che cosí adentro non discerno,\nabbaglia il bel che mi si mostra intorno;\net s'al vero splendor già mai ritorno,\nl'occhio non po' star fermo,\ncosí l'à fatto infermo\npur la sua propria colpa, et non quel giorno\nch'i' volsi inver' l'angelica beltade\nnel dolce tempo de la prima etade.\n</canto>"}
{"text": "<canto>\nPerché la vita è breve,\net l'ingegno paventa a l'alta impresa,\nné di lui né di lei molto mi fido;\nma spero che sia intesa\nlà dov'io bramo, et là dove esser deve,\nla doglia mia la qual tacendo i' grido.\nOcchi leggiadri dove Amor fa nido,\na voi rivolgo il mio debile stile,\npigro da sé, ma 'l gran piacer lo sprona;\net chi di voi ragiona\ntien dal soggetto un habito gentile,\nche con l'ale amorose\nlevando il parte d'ogni pensier vile.\nCon queste alzato vengo a dir or cose\nch'ò portate nel cor gran tempo ascose.\nNon perch'io non m'aveggia\nquanto mia laude è 'ngiurïosa a voi:\nma contrastar non posso al gran desio,\nlo quale è 'n me da poi\nch'i' vidi quel che pensier non pareggia,\nnon che l'avagli altrui parlar o mio.\nPrincipio del mio dolce stato rio,\naltri che voi so ben che non m'intende.\nQuando agli ardenti rai neve divegno,\nvostro gentile sdegno\nforse ch'allor mia indignitate offende.\nOh, se questa temenza\nnon temprasse l'arsura che m'incende,\nbeato venir men! ché 'n lor presenza\nm'è più caro il morir che 'l viver senza.\nDunque ch'i' non mi sfaccia,\nsí frale obgetto a sí possente foco,\nnon è proprio valor che me ne scampi;\nma la paura un poco,\nche 'l sangue vago per le vene agghiaccia,\nrisalda 'l cor, perché piú tempo avampi.\nO poggi, o valli, o fiumi, o selve, o campi,\no testimon' de la mia grave vita,\nquante volte m'udiste chiamar morte!\nAhi dolorosa sorte\nlo star mi strugge, e 'l fuggir non m'aita.\nMa se maggior paura\nnon m'affrenasse, via corta et spedita\ntrarrebbe a fin questa apra pena et dura;\net la colpa è di tal che non à cura.\nDolor perché mi meni\nfuor di camin a dir quel ch'i' non voglio?\nSostien ch'io vada ove 'l piacer mi spigne.\nGià di voi non mi doglio,\nocchi sopra 'l mortal corso sereni,\nné di lui ch'a tal nodo mi distrigne.\nVedete ben quanti color' depigne\nAmor sovente in mezzo del mio volto,\net potrete pensar qual dentro fammi,\nlà 've dí et notte stammi\nadosso, col poder ch'a in voi raccolto,\nluci beate et liete\nse non che 'l veder voi stesse v'è tolto;\nma quante volte a me vi rivolgete,\nconoscete in altrui quel che voi siete.\nS'a voi fosse sí nota\nla divina incredibile bellezza\ndi ch'io ragiono, come a chi la mira,\nmisurata allegrezza\nnon avria 'l cor: però forse è remota\ndal vigor natural che v'apre et gira.\nFelice l'alma che per voi sospira,\nlumi del ciel, per li quali io ringratio\nla vita che per altro non m'è a grado!\nOimè, perché sí rado\nmi date quel dond'io mai non son satio?\nPerché non piú sovente\nmirate qual Amor di me fa stracio?\nE perché mi spogliate immantanente\ndel ben ch'ad ora ad or l'anima sente?\nDico ch'ad ora ad ora,\nvostra mercede, i' sento in mezzo l'alma\nuna dolcezza inusitata et nova,\nla qual ogni altra salma\ndi noiosi pensier' disgombra allora,\nsí che di mille un sol vi si ritrova:\nquel tanto a me, non piú, del viver giova.\nEt se questo mio ben durasse alquanto,\nnullo stato aguagliarse al mio porrebbe;\nma forse altrui farrebbe\ninvido, et me superbo l'onor tanto:\nperò, lasso, convensi\nche l'extremo del riso assaglia il pianto,\ne 'nterrompendo quelli spirti accensi\na me ritorni, et di me stesso pensi.\nL'amoroso pensero\nch'alberga dentro, in voi mi si discopre\ntal che mi trâ del cor ogni altra gioia;\nonde parole et opre\nescon di me sí fatte allor ch'i' spero\nfarmi immortal, perché la carne moia.\nFugge al vostro apparire angoscia et noia,\net nel vostro partir tornano insieme.\nMa perché la memoria innamorata\nchiude lor poi l'entrata,\ndi là non vanno da le parti extreme;\nonde s'alcun bel frutto\nnasce di me, da voi vien prima il seme:\nio per me son quasi un terreno asciutto,\ncólto da voi, e 'l pregio è vostro in tutto.\nCanzon, tu non m'acqueti, anzi m'infiammi\na dir di quel ch'a me stesso m'invola:\nperò sia certa de non esser sola.\n</canto>"}
{"text": "<canto>\nGentil mia donna, i' veggio\nnel mover de' vostr'occhi un dolce lume\nche mi mostra la via ch'al ciel conduce;\net per lungo costume,\ndentro là dove sol con Amor seggio,\nquasi visibilmente il cor traluce.\nQuesta è la vista ch'a ben far m'induce,\net che mi scorge al glorïoso fine;\nquesta sola dal vulgo m'allontana:\nné già mai lingua humana\ncontar poria quel che le due divine\nluci sentir mi fanno,\ne quando 'l verno sparge le pruine,\net quando poi ringiovenisce l'anno\nqual era al tempo del mio primo affanno.\nIo penso: se là suso,\nonde 'l motor eterno de le stelle\ndegnò mostrar del suo lavoro in terra,\nson l'altr'opre sí belle,\naprasi la pregione, ov'io son chiuso,\net che 'l camino a tal vita mi serra.\nPoi mi rivolgo a la mia usata guerra,\nringratiando Natura e 'l dí ch'io nacqui\nche reservato m'ànno a tanto bene,\net lei ch'a tanta spene\nalzò il mio cor: ché 'nsin allor io giacqui\na me noioso et grave,\nda quel dí inanzi a me medesmo piacqui,\nempiendo d'un pensier alto et soave\nquel core ond'ànno i begli occhi la chiave.\nNé mai stato gioioso\nAmor o la volubile Fortuna\ndieder a chi piú fur nel mondo amici,\nch'i' nol cangiassi ad una\nrivolta d'occhi, ond'ogni mio riposo\nvien come ogni arbor vien da sue radici.\nVaghe faville, angeliche, beatrici\nde la mia vita, ove 'l piacer s'accende\nche dolcemente mi consuma et strugge:\ncome sparisce et fugge\nogni altro lume dove'l vostro splende,\ncosí de lo mio core,\nquando tanta dolcezza in lui discende,\nogni altra cosa, ogni penser va fore,\net solo ivi con voi rimanse Amore.\nQuanta dolcezza unquancho\nfu in cor d'aventurosi amanti, accolta\ntutta in un loco, a quel ch'i' sento è nulla,\nquando voi alcuna volta\nsoavemente tra 'l bel nero e 'l biancho\nvolgete il lume in cui Amor si trastulla;\net credo da le fasce et da la culla\nal mio imperfecto, a la Fortuna adversa\nquesto rimedio provedesse il cielo.\nTorto mi face il velo\net la man che sí spesso s'atraversa\nfra 'l mio sommo dilecto\net gli occhi, onde dí et notte si rinversa\nil gran desio per isfogare il petto,\nche forma tien dal varïato aspetto.\nPerch'io veggio, et mi spiace,\nche natural mia dote a me non vale\nné mi fa degno d'un sí caro sguardo,\nsforzomi d'esser tale\nqual a l'alta speranza si conface,\net al foco gentil ond'io tutt'ardo.\nS'al ben veloce, et al contrario tardo,\ndispregiator di quanto 'l mondo brama\nper solicito studio posso farme,\nporrebbe forse aitarme\nnel benigno iudicio una tal fama:\nCerto il fin de' miei pianti,\nche non altronde il cor doglioso chiama,\nvèn da' begli occhi alfin dolce tremanti,\nultima speme de' cortesi amanti.\nCanzon, l'una sorella è poco inanzi,\net l'altra sento in quel medesmo albergo\napparechiarsi; ond'io piú carta vergo.\n</canto>"}
{"text": "<canto>\nPoi che per mio destino\na dir mi sforza quell'accesa voglia\nche m'à sforzato a sospirar mai sempre,\nAmor, ch'a ciò m'invoglia,\nsia la mia scorta, e 'nsignimi 'l camino,\net col desio le mie rime contempre:\nma non in guisa che lo cor si stempre\ndi soverchia dolcezza, com'io temo,\nper quel ch'i' sento ov'occhio altrui non giugne;\nché 'l dir m'infiamma et pugne,\nné per mi' 'ngegno, ond'io pavento et tremo,\nsí come talor sòle,\ntrovo 'l gran foco de la mente scemo,\nanzi mi struggo al suon de le parole,\npur com'io fusse un huom di ghiaccio al sole.\nNel cominciar credia\ntrovar parlando al mio ardente desire\nqualche breve riposo et qualche triegua.\nQuesta speranza ardire\nmi porse a ragionar quel ch'i'sentia:\nor m'abbandona al tempo, et si dilegua.\nMa pur conven che l'alta impresa segua\ncontinüando l'amorose note,\nsí possente è 'l voler che mi trasporta;\net la ragione è morta,\nche tenea 'l freno, et contrastar nol pote.\nMostrimi almen ch'io dica\nAmor in guisa che, se mai percote\ngli orecchi de la dolce mia nemica,\nnon mia, ma di pietà la faccia amica.\nDico: se 'n quella etate\nch'al vero honor fur gli animi sí accesi,\nl'industria d'alquanti huomini s'avolse\nper diversi paesi,\npoggi et onde passando, et l'onorate\ncose cercando, e 'l più bel fior ne colse,\npoi che Dio et Natura et Amor volse\nlocar compitamente ogni virtute\nin quei be' lumi, ond'io gioioso vivo,\nquesto et quell'altro rivo\nnon conven ch'i' trapasse, et terra mute.\nA llor sempre ricorro\ncome a fontana d'ogni mia salute,\net quando a morte disïando corro,\nsol di lor vista al mio stato soccorro.\nCome a forza di vènti\nstanco nocchier di notte alza la testa\na' duo lumi ch'a sempre il nostro polo,\ncosí ne la tempesta\nch'i' sostengo d'Amor, gli occhi lucenti\nsono il mio segno e 'l mio conforto solo.\nLasso, ma troppo è piú quel ch'io ne 'nvolo\nor quinci or quindi, come Amor m'informa,\nche quel che vèn da gratïoso dono;\net quel poco ch'i' sono\nmi fa di lor una perpetua norma.\nPoi ch'io li vidi in prima,\nsenza lor a ben far non mossi un'orma:\ncosí gli ò di me posti in su la cima,\nche 'l mio valor per sé falso s'estima.\nI' non poria già mai\nimaginar, nonché narrar gli effecti,\nche nel mio cor gli occhi soavi fanno:\ntutti gli altri diletti\ndi questa vita ò per minori assai,\net tutte altre bellezze indietro vanno.\nPace tranquilla senza alcuno affanno:\nsimile a quella ch'è nel ciel eterna,\nmove da lor inamorato riso.\nCosí vedess'io fiso\ncome Amor dolcemente gli governa,\nsol un giorno da presso\nsenza volger già mai rota superna,\nné pensasse d'altrui né di me stesso,\ne 'l batter gli occhi miei non fosse spesso.\nLasso, che disïando\nvo quel ch'esser non puote in alcun modo,\net vivo del desir fuor di speranza:\nsolamente quel nodo\nch'Amor cerconda a la mia lingua quando\nl'umana vista il troppo lume avanza,\nfosse disciolto, i' prenderei baldanza\ndi dir parole in quel punto sí nove\nche farian lagrimar chi le 'ntendesse;\nma le ferite impresse\nvolgon per forza il cor piagato altrove,\nond'io divento smorto,\ne 'l sangue si nasconde, i' non so dove,\nné rimango qual era; et sonmi accorto\nche questo è 'l colpo di che Amor m'à morto.\nCanzone, i' sento già stancar la penna\ndel lungo et del dolce ragionar co llei,\nma non di parlar meco i pensier' mei.\n</canto>"}
{"text": "<canto>\nIo son già stanco di pensar sí come\ni miei pensier' in voi stanchi non sono,\net come vita anchor non abbandono\nper fuggir de' sospir' sí gravi some;\net come a dir del viso et de le chiome\net de' begli occhi, ond'io sempre ragiono,\nnon è mancata omai la lingua e 'l suono\ndí et notte chiamando il vostro nome;\net che' pie' non son fiaccati et lassi\na seguir l'orme vostre in ogni parte\nperdendo inutilmente tanti passi;\net onde vien l'enchiostro, onde le carte\nch'i' vo empiendo di voi: se 'n ciò fallassi,\ncolpa d'Amor, non già defecto d'arte.\n</canto>"}
{"text": "<canto>\nI begli occhi ond'i' fui percosso in guisa\nch'e' medesmi porian saldar la piaga,\net non già vertú d'erbe, o d'arte maga,\no di pietra dal mar nostro divisa,\nm'ànno la via sí d'altro amor precisa,\nch'un sol dolce penser l'anima appaga;\net se la lingua di seguirlo è vaga,\nla scorta pò, non ella, esser derisa.\nQuesti son que' begli occhi che l'imprese\ndel mio signor victorïose fanno\nin ogni parte, et piú sovra 'l mio fianco;\nquesti son que' begli occhi che mi stanno\nsempre nel cor colle faville accese,\nper ch'io di lor parlando non mi stanco.\n</canto>"}
{"text": "<canto>\nAmor con sue promesse lusingando\nmi ricondusse a la prigione antica,\net die' le chiavi a quella mia nemica\nch'anchor me di me stesso tene in bando.\nNon me n'avidi, lasso, se non quando\nfui in lor forza; et or con gran fatica\n(chi 'l crederà perché giurando i' 'l dica?)\nin libertà ritorno sospirando.\nEt come vero pregioniero afflicto\nde le catene mie gran parte porto,\ne 'l cor ne gli occhi et ne la fronte ò scritto.\nQuando sarai del mio colore accorto,\ndirai: S'i' guardo et giudico ben dritto,\nquesti avea poco andare ad esser morto.\n</canto>"}
{"text": "<canto>\nPer mirar Policleto a prova fiso\ncon gli altri ch'ebber fama di quell'arte\nmill'anni, non vedrian la minor parte\nde la beltà che m'ave il cor conquiso.\nMa certo il mio Simon fu in paradiso\n(onde questa gentil donna si parte),\nivi la vide, et la ritrasse in carte\nper far fede qua giú del suo bel viso.\nL'opra fu ben di quelle che nel cielo\nsi ponno imaginar, non qui tra noi,\nove le membra fanno a l'alma velo.\nCortesia fe'; né la potea far poi\nche fu disceso a provar caldo et gielo,\net del mortal sentiron gli occchi suoi.\n</canto>"}
{"text": "<canto>\nQuando giunse a Simon l'alto concetto\nch'a mio nome gli pose in man lo stile,\ns'avesse dato a l'opera gentile\ncolla figura voce ed intellecto,\ndi sospir' molti mi sgombrava il petto,\nche ciò ch'altri à piú caro, a me fan vile:\nperò che 'n vista ella si mostra humile\npromettendomi pace ne l'aspetto.\nMa poi ch'i' vengo a ragionar co llei,\nbenignamente assai par che m'ascolte,\nse risponder savesse a' detti miei.\nPigmalïon, quanto lodar ti dêi\nde l'imagine tua, se mille volte\nn'avesti quel ch'i' sol una vorrei.\n</canto>"}
{"text": "<canto>\nS'al principio risponde il fine e 'l mezzo\ndel quartodecimo anno ch'io sospiro,\npiú non mi pò scampar l'aura né 'l rezzo,\nsí crescer sento 'l mio ardente desiro.\nAmor, con cui pensier mai non amezzo,\nsotto 'l cui giogo già mai non respiro,\ntal mi governa, ch'i' non son già mezzo,\nper gli occhi ch'al mio mal sí spesso giro.\nCosí mancando vo di giorno in giorno,\nsí chiusamente, ch'i' sol me n'accorgo\net quella che guardando il cor mi strugge.\nA pena infin a qui l'anima scorgo,\nné so quanto fia meco il mio soggiorno,\nché la morte s'appressa, e 'l viver fugge.\n</canto>"}
{"text": "<canto>\nChi è fermato di menar sua vita\nsu per l'onde fallaci et per gli scogli\nscevro da morte con un picciol legno,\nnon pò molto lontan esser dal fine:\nperò sarrebbe da ritrarsi in porto\nmentre al governo anchor crede la vela.\nL'aura soave a cui governo et vela\ncommisi entrando a l'amorosa vita\net sperando venire a miglior porto,\npoi mi condusse in piú di mille scogli;\net le cagion' del mio doglioso fine\nnon pur d'intorno avea, ma dentro al legno.\nChiuso gran tempo in questo cieco legno\nerrai, senza levar occhio a la vela\nch'anzi al mio dí mi trasportava al fine;\npoi piacque a lui che mi produsse in vita\nchiamarme tanto indietro da li scogli\nch'almen da lunge m'apparisse il porto.\nCome lume di notte in alcun porto\nvide mai d'alto mar nave né legno\nse non gliel tolse o tempestate o scogli,\ncosí di su da la gomfiata vela\nvid'io le 'nsegne di quell'altra vita,\net allor sospirai verso 'l mio fine.\nNon perch'io sia securo anchor del fine:\nché volendo col giorno esser a porto\nè gran vïaggio in cosí poca vita;\npoi temo, ché mi veggio in fraile legno,\net piú che non vorrei piena la vela\ndel vento che mi pinse in questi scogli.\nS'io esca vivo de' dubbiosi scogli,\net arrive il mio exilio ad un bel fine,\nch'i' sarei vago di voltar la vela,\net l'anchore gittar in qualche porto!\nSe non ch'i' ardo come acceso legno,\nsí m'è duro a lassar l'usata vita.\nSignor de la mia fine et de la vita,\nprima ch'i' fiacchi il legno tra gli scogli\ndrizza a buon porto l'affannata vela.\n</canto>"}
{"text": "<canto>\nIo son sí stanco sotto 'l fascio antico\nde le mie colpe et de l'usanza ria\nch'i' temo forte di mancar tra via,\net di cader in man del mio nemico.\nBen venne a dilivrarmi un grande amico\nper somma et ineffabil cortesia;\npoi volò fuor de la veduta mia,\nsí ch'a mirarlo indarno m'affatico.\nMa la sua voce anchor qua giú rimbomba:\nO voi che travagliate, ecco 'l camino;\nvenite a me, se 'l passo altri non serra.\nQual gratia, qual amore, o qual destino\nmi darà penne in guisa di colomba,\nch'i' mi riposi, et levimi da terra?\n</canto>"}
{"text": "<canto>\nIo non fu' d'amar voi lassato unquancho,\nmadonna, né sarò mentre ch'io viva;\nma d'odiar me medesmo giunto a riva,\net del continuo lagrimar so' stancho;\net voglio anzi un sepolcro bello et biancho,\nche 'l vostro nome a mio danno si scriva\nin alcun marmo, ove di spirto priva\nsia la mia carne, che pò star seco ancho.\nPerò, s'un cor pien d'amorosa fede\npuò contentarve senza farne stracio,\npiacciavi omai di questo aver mercede.\nSe 'n altro modo cerca d'esser sacio,\nvostro sdegno erra, et non fia quel che crede:\ndi che Amor et me stesso assai ringracio.\n</canto>"}
{"text": "<canto>\nSe bianche non son prima ambe le tempie\nch'a poco a poco par che 'l tempo mischi,\nsecuro non sarò, bench'io m'arrischi\ntalor ov'Amor l'arco tira et empie.\nNon temo già che piú mi strazi o scempie,\nné mi ritenga perch'anchor m'invischi,\nné m'apra il cor perché di fuor l'incischi\ncon sue saette velenose et empie.\nLagrime omai da gli occhi uscir non ponno,\nma di gire infin là sanno il vïaggio,\nsí ch'a pena fia mai ch'i' 'l passo chiuda.\nBen mi pò riscaldare il fiero raggio,\nnon sí ch'i' arda; et può turbarmi il sonno,\nma romper no, l'imagine aspra et cruda.\n</canto>"}
{"text": "<canto>\n- Occhi piangete: accompagnate il core\nche di vostro fallir morte sostene.\n- Cosí sempre facciamo; et ne convene\nlamentar piú l'altrui, che 'l nostro errore.\n- Già prima ebbe per voi l'entrata Amore,\nlà onde anchor come in suo albergo vène.\n- Noi gli aprimmo la via per quella spene\nche mosse d 'entro da colui che more.\n- Non son, come a voi par, le ragion' pari:\nché pur voi foste ne la prima vista\ndel vostro et del suo mal cotanto avari.\n- Or questo è quel che piú ch'altro n'atrista,\nche' perfetti giudicii son sí rari,\net d'altrui colpa altrui biasmo s'acquista.\n</canto>"}
{"text": "<canto>\nIo amai sempre, et amo forte anchora,\net son per amar piú di giorno in giorno\nquel dolce loco, ove piangendo torno\nspesse fïate, quando Amor m'accora.\nEt son fermo d'amare il tempo et l'ora\nch'ogni vil cura mi levâr d'intorno;\net più colei, lo cui bel viso adorno\ndi ben far co' suoi exempli m'innamora.\nMa chi pensò veder mai tutti insieme\nper assalirmi il core, or quindi or quinci,\nquesti dolci nemici, ch'i' tant'amo?\nAmor, con quanto sforzo oggi mi vinci!\nEt se non ch'al desio cresce la speme,\ni' cadrei morto, ove più viver bramo.\n</canto>"}
{"text": "<canto>\nIo avrò sempre in odio la fenestra\nonde Amor m'aventò già mille strali,\nperch'alquanti di lor non fur mortali:\nch'è bel morir, mentre la vita è dextra.\nMa 'l sovrastar ne la pregion terrestra\ncagion m'è, lasso, d'infiniti mali;\net piú mi duol che fien meco immortali,\npoi che l'alma dal cor non si scapestra.\nMisera, che devrebbe esser accorta\nper lunga experïentia omai che 'l tempo\nnon è chi 'ndietro volga, o chi l'affreni.\nPiú volte l'ò con ta' parole scorta:\nVattene, trista, ché non va per tempo\nchi dopo lassa i suoi dí piú sereni.\n</canto>"}
{"text": "<canto>\nSí tosto come aven che l'arco scocchi,\nbuon sagittario di lontan discerne\nqual colpo è da sprezzare, et qual d'averne\nfede ch'al destinato segno tocchi:\nsimilmente il colpo de' vostr'occhi,\ndonna, sentiste a le mie parti interne\ndritto passare, onde conven ch'eterne\nlagrime per la piaga il cor trabocchi.\nEt certo son che voi diceste allora:\nMisero amante, a che vaghezza il mena?\nEcco lo strale onde Amor vòl che mora.\nOra veggendo come 'l duol m'affrena,\nquel che mi fanno i miei nemici anchora\nnon è per morte, ma per piú mia pena.\n</canto>"}
{"text": "<canto>\nPoi che mia speme è lunga a venir troppo,\net de la vita il trappassar sí corto,\nvorreimi a miglior tempo esser accorto,\nper fuggir dietro piú che di galoppo;\net fuggo anchor cosí debile et zoppo\nda l'un de' lati, ove 'l desio m'à storto:\nsecuro omai, ma pur nel viso porto\nsegni ch'i'ò presi a l'amoroso intoppo.\nOnd'io consiglio: Voi che siete in via,\nvolgete i passi; et voi ch'Amore avampa,\nnon v'indugiate su l'extremo ardore;\nché perch'io viva de mille un no scampa;\nera ben forte la nemica mia,\net lei vid'io ferita in mezzo 'l core.\n</canto>"}
{"text": "<canto>\nFuggendo la pregione ove Amor m'ebbe\nmolt'anni a far di me quel ch'a lui parve,\ndonne mie, lungo fôra a ricontarve\nquanto la nova libertà m'increbbe.\nDiceami il cor che per sé non saprebbe\nviver un giorno; et poi tra via m'apparve\nquel traditore in sí mentite larve\nche piú saggio di me inganato avrebbe.\nOnde piú volte sospirando indietro\ndissi: Ohimè, il giogo et le catene e i ceppi\neran piú dolci che l'andare sciolto.\nMisero me, che tardo il mio mal seppi;\net con quanta faticha oggi mi spetro\nde l'errore, ov'io stesso m'era involto!\n</canto>"}
{"text": "<canto>\nErano i capei d'oro a l'aura sparsi\nche 'n mille dolci nodi gli avolgea,\ne l'vago lume oltra misura ardea\ndi quei begli occhi, ch'or ne son sí scarsi;\ne 'l viso di pietosi color' farsi,\nnon so se vero o falso, mi parea:\ni' che l'ésca amorosa al petto avea,\nqual meraviglia se di súbito arsi?\nNon era l'andar suo cosa mortale,\nma d'angelica forma; et le parole\nsonavan altro, che pur voce humana.\nUno spirito celeste, un vivo sole\nfu quel ch'i'vidi: et se non fosse or tale,\npiagha per allentar d'arco non sana.\n</canto>"}
{"text": "<canto>\nLa bella donna che cotanto amavi\nsubitamente s'è da noi partita,\net per quel ch'io ne speri al ciel salita,\nsí furon gli atti suoi dolci soavi.\nTempo è da ricovrare ambo le chiavi\ndel tuo cor, ch'ella possedeva in vita,\net seguir lei per via dritta expedita:\npeso terren non sia piú che t'aggravi.\nPoi che se' sgombro de la maggior salma,\nl'altre puoi giuso agevolmente porre,\nsallendo quasi un pellegrino scarco.\nBen vedi omai sí come a morte corre\nogni cosa creata, et quanto all'alma\nbisogna ir lieve al periglioso varco.\n</canto>"}
{"text": "<canto>\nPiangete, donne, et con voi pianga Amore;\npiangete, amanti, per ciascun paese,\npoi ch'è morto collui che tutto intese\nin farvi, mentre visse, al mondo honore.\nIo per me prego il mio acerbo dolore,\nnon sian da lui le lagrime contese,\net mi sia di sospir' tanto cortese,\nquanto bisogna a disfogare il core.\nPiangan le rime anchor, piangano i versi,\nperché 'l nostro amoroso messer Cino\nnovellamente s'è da noi partito.\nPianga Pistoia, e i citadin perversi\nche perduto ànno sí dolce vicino;\net rallegresi il cielo, ov'ello è gito.\n</canto>"}
{"text": "<canto>\nPiù volte Amor m'avea già detto: Scrivi,\nscrivi quel che vedesti in lettre d'oro,\nsí come i miei seguaci discoloro,\ne 'n un momento gli fo morti et vivi.\nUn tempo fu che 'n te stesso 'l sentivi,\nvolgare exemplo a l'amoroso choro;\npoi di man mi ti tolse altro lavoro;\nma già ti raggiuns'io mentre fuggivi.\nE se 'begli occhi, ond'io me ti mostrai\net là dov'era il mio dolce ridutto\nquando ti ruppi al cor tanta durezza,\nmi rendon l'arco ch'ogni cosa spezza,\nforse non avrai sempre il viso asciutto:\nch'i' mi pasco di lagrime, et tu 'l sai.\n</canto>"}
{"text": "<canto>\nQuando giugne per gli occhi al cor profondo\nl'imagin donna, ogni altra indi si parte,\net le vertú che l'anima comparte\nlascian le menbra, quasi immobil pondo.\nEt del primo miracolo il secondo\nnasce talor, che la scacciata parte\nda se stessa fuggendo arriva in parte\nche fa vendetta e 'l suo exilio giocondo.\nQuinci in duo volti un color morto appare,\nperché 'l vigor che vivi gli mostrava\nda nessun lato è piú là dove stava.\nEt di questo in quel dí mi ricordava,\nch'i' vidi duo amanti trasformare,\net far qual io mi soglio in vista fare.\n</canto>"}
{"text": "<canto>\nCosí potess'io ben chiuder in versi\ni miei pensier', come nel cor gli chiudo,\nch'animo al mondo non fu mai sí crudo\nch'i' non facessi per pietà dolersi.\nMa voi, occhi beati, ond'io soffersi\nquel colpo, ove non valse elmo né scudo,\ndi for et dentro mi vedete ignudo,\nbenché 'n lamenti il duol non si riversi.\nPoi che vostro vedere in me risplende,\ncome raggio di sol traluce in vetro,\nbasti dunque il desio senza ch'io dica.\nLasso, non a Maria, non nocque a Pietro\nla fede, ch'a me sol tanto è nemica;\net so ch'altri che voi nessun m'intende.\n</canto>"}
{"text": "<canto>\nIo son de l'aspectar omai sí vinto,\net de la lunga guerra de' sospiri,\nch'i' aggio in odio la speme e i desiri,\ned ogni laccio ond'è 'l mio core avinto.\nMa 'l bel viso leggiadro che depinto\nporto nel petto, et veggio ove ch'io miri,\nmi sforza; onde ne' primi empii martiri\npur son contra mia voglia risospinto.\nAllor errai quando l'antica strada\ndi libertà mi fu precisa et tolta,\nché mal si segue ciò ch'agli occhi agrada;\nallor corse al suo mal libera et sciolta:\nora a posta d'altrui conven che vada\nl'anima che peccò sol una volta.\n</canto>"}
{"text": "<canto>\nAhi bella libertà, come tu m'ài,\npartendoti da me, mostrato quale\nera 'l mio stato, quando il primo strale\nfece la piagha ond'io non guerrò mai!\nGli occhi invaghiro allor sí de' lor guai,\nche 'l fren de la ragione ivi non vale,\nperch'ànno a schifo ogni opera mortale:\nlasso, cosí da prima gli avezzai!\nNé mi lece ascoltar chi non ragiona\nde la mia morte; et solo del suo nome\nvo empiendo l'aere, che sí dolce sona.\nAmor in altra parte non mi sprona,\nné i pie' sanno altra via, né le man' come\nlodar si possa in carte altra persona.\n</canto>"}
{"text": "<canto>\nOrso, al vostro destrier si pò ben porre\nun fren, che di suo corso indietro il volga;\nma 'l cor chi legherà, che non si sciolga,\nse brama honore, e 'l suo contrario abhorre?\nNon sospirate: a lui non si pò tôrre\nsuo pregio, perch'a voi l'andar si tolga;\nché, come fama publica divolga,\negli è già là, ché null'altro il precorre.\nBasti che si ritrove in mezzo 'l campo\nal destinato dí, sotto quell'arme\nche gli dà il tempo, amor, vertute e 'l sangue,\ngridando: D'un gentil desire avampo\ncol signor mio, che non pò seguitarme,\net del non esser qui si strugge et langue.\n</canto>"}
{"text": "<canto>\nPoi che voi et io piú volte abbiam provato\ncome 'l nostro sperar torna fallace,\ndietro a quel sommo ben che mai non spiace\nlevate il core a piú felice stato.\nQuesta vita terrena è quasi un prato,\nche 'l serpente tra' fiori et l'erba giace;\net s'alcuna sua vista agli occhi piace,\nè per lassar piú l'animo invescato.\nVoi dunque, se cercate aver la mente\nanzi l'extremo dí queta già mai,\nseguite i pochi, et non la volgar gente.\nBen si può dire a me: Frate, tu vai\nmostrando altrui la via, dove sovente\nfosti smarrito, et or se' piú che mai.\n</canto>"}
{"text": "<canto>\nQuella fenestra ove l'un sol si vede,\nquando a lui piace, et l'altro in su la nona;\net quella dove l'aere freddo suona\nne' brevi giorni, quando borrea 'l fiede;\ne 'l sasso, ove a' gran dí pensosa siede\nmadonna, et sola seco si ragiona,\ncon quanti luoghi sua bella persona\ncoprí mai d'ombra, o disegnò col piede;\ne 'l fiero passo ove m'agiunse Amore;\ne lla nova stagion che d'anno in anno\nmi rinfresca in quel dí l'antiche piaghe;\ne 'l volto, et le parole che mi stanno\naltamente confitte in mezzo 'l core,\nfanno le luci mie di pianger vaghe.\n</canto>"}
{"text": "<canto>\nLasso, ben so che dolorose prede\ndi noi fa quella ch'a nullo huom perdona,\net che rapidamente n'abandona\nil mondo, et picciol tempo ne tien fede;\nveggio a molto languir poca mercede,\net già l'ultimo dí nel cor mi tuona:\nper tutto questo Amor non mi spregiona,\nche l'usato tributo agli occhi chiede.\nSo come i dí, come i momenti et l'ore,\nne portan gli anni; et non ricevo inganno,\nma forza assai maggior che d'arti maghe.\nLa voglia et la ragion combattuto ànno\nsette et sette anni; et vincerà il migliore,\ns'anime son qua giú del ben presaghe.\n</canto>"}
{"text": "<canto>\nCesare, poi che 'l traditor d'Egitto\nli fece il don de l'onorata testa,\ncelando l'allegrezza manifesta,\npianse per gli occhi fuor sí come è scritto;\net Hanibàl, quando a l'imperio afflitto\nvide farsi Fortuna sí molesta,\nrise fra gente lagrimosa et mesta\nper isfogare il suo acerbo despitto.\nEt cosí aven che l'animo ciascuna\nsua passïon sotto 'l contrario manto\nricopre co la vista or chiara or bruna:\nperò, s'alcuna volta io rido o canto,\nfacciol, perch'i' non ò se non quest'una\nvia da celare il mio angoscioso pianto.\n</canto>"}
{"text": "<canto>\nVinse Hanibàl, et non seppe usar poi\nben la vittorïosa sua ventura:\nperò, signor mio caro, aggiate cura,\nche similmente non avegna a voi.\nL'orsa, rabbiosa per gli orsacchi suoi,\nche trovaron di maggio aspra pastura,\nrode sé dentro, e i denti et l'unghie endura\nper vendicar suoi danni sopra noi.\nMentre 'l novo dolor dunque l'accora,\nnon riponete l'onorata spada,\nanzi seguite là dove vi chiama\nvostra fortuna dritto per la strada\nche vi può dar, dopo la morte anchora\nmille et mille anni, al mondo honor et fama.\n</canto>"}
{"text": "<canto>\nL'aspectata vertù, che 'n voi fioriva\nquando Amor cominciò darvi bataglia,\nproduce or frutto, che quel fiore aguaglia,\net che mia speme fa venire a riva.\nPerò mi dice il cor ch'io in carte scriva\ncosa, onde 'l vostro nome in pregio saglia,\nché 'n nulla parte sí saldo s'intaglia\nper far di marmo una persona viva.\nCredete voi che Cesare o Marcello\no Paolo od Affrican fossin cotali\nper incude già mai né per martello?\nPandolfo mio, quest'opere son frali\na ll lungo andar, ma 'l nostro studio è quello\nche fa per fama gli uomini immortali.\n</canto>"}
{"text": "<canto>\nMai non vo' piú cantar com'io soleva,\nch'altri no m'intendeva, ond'ebbi scorno;\net puossi in bel soggiorno esser molesto.\nIl sempre sospirar nulla releva;\ngià su per l'Alpi neva d'ogn' 'ntorno;\net è già presso al giorno: ond'io son desto.\nUn acto dolce honesto è gentil cosa;\net in donna amorosa anchor m'aggrada,\nche 'n vista vada altera et disdegnosa,\nnon superba et ritrosa:\nAmor regge suo imperio senza spada.\nChi smarrita à la strada, torni indietro;\nchi non à albergo, posisi in sul verde;\nchi non à l'auro, o 'l perde,\nspenga la sete sua con un bel vetro.\nI'die' in guarda a san Pietro; or non piú, no:\nintendami chi pò, ch'i' m'intend'io.\nGrave soma è un mal fio a mantenerlo:\nquando posso mi spetro, et sol mi sto.\nFetonte odo che 'n Po cadde, et morío;\net già di là dal rio passato è 'l merlo:\ndeh, venite a vederlo. Or i' non voglio:\nnon è gioco uno scoglio in mezzo l'onde,\ne 'ntra le fronde il visco. Assai mi doglio\nquando un soverchio orgoglio\nmolte vertuti in bella donna asconde.\nAlcun è che risponde a chi nol chiama;\naltri, chi 'il prega, si delegua et fugge;\naltri al ghiaccio si strugge;\naltri dí et notte la sua morte brama.\nProverbio \"ama chi t'ama\" è fatto antico.\nI' so ben quel ch'io dico: or lass'andare,\nché conven ch'altri impare a le sue spese.\nUn' humil donna grama un dolce amico.\nMal si conosce il fico. A me pur pare\nsenno a non cominciar tropp'alte imprese;\net per ogni paese è bona stanza.\nL'infinita speranza occide altrui;\net anch'io fui alcuna volta in danza.\nQuel poco che m'avanza\nfia chi nol schifi, s'i' 'l vo' dare a lui.\nI' mi fido in Colui che 'l mondo regge,\net che' seguaci Suoi nel boscho alberga,\nche con pietosa verga\nmi meni a passo omai tra le Sue gregge.\nForse ch'ogni uom che legge non s'intende;\net la rete tal tende che non piglia;\net chi troppo assotiglia si scavezza.\nNon fia zoppa la legge ov'altri attende.\nPer bene star si scende molte miglia.\nTal par gran meraviglia, et poi si sprezza.\nUna chiusa bellezza è piú soave.\nBenedetta la chiave che s'avvolse\nal cor, et sciolse l'alma, et scossa l'ave\ndi catena sí grave,\ne 'nfiniti sospir' del mio sen tolse!\nLà dove piú mi dolse, altri si dole,\net dolendo adolcisse il mio dolore:\nond'io ringratio Amore\nche piú nol sento, et è non men che suole.\nIn silentio parole accorte et sagge,\ne 'l suon che mi sottragge ogni altra cura,\net la pregione oscura ov'è 'l bel lume;\nle nocturne vïole per le piagge,\net le le fere selvagge entr'a le mura,\net la dolce paura, e 'l bel costume,\net di duo fonti un fiume in pace vòlto\ndov'io bramo, et raccolto ove che sia:\nAmor et Gelosia m'ànno il cor tolto,\ne i segni del bel volto\nche mi conducon per piú piana via\na la speranza mia, al fin degli affanni.\nO riposto mio bene, et quel che segue,\nor pace or guerra or triegue,\nmai non m'abbandonate in questi panni.\nDe' passati miei danni piango et rido,\nperché molto mi fido in quel ch'i' odo.\nDel presente mi godo, et meglio aspetto,\net vo contando gli anni, et taccio et grido.\nE 'n bel ramo m'annido, et in tal modo\nch'i' ne ringratio et lodo il gran disdetto\nche l'indurato affecto alfine à vinto,\net ne l'alma depinto \"I sare' udito,\net mostratone a dito\", et ànne extinto\n(tanto inanzi son pinto,\nch'i' 'l pur dirò) \"Non fostú tant'ardito\":\nchi m'à 'l fianco ferito, et chi 'l risalda,\nper cui nel cor via piú che 'n carta scrivo;\nchi mi fa morto et vivo,\nchi 'n un punto m'agghiaccia et mi riscalda.\n</canto>"}
{"text": "<canto>\nNova angeletta sovra l'ale accorta\nscese dal cielo in su la fresca riva,\nlà 'nd'io passava sol per mio destino.\nPoi che senza compagna et senza scorta\nmi vide, un laccio che di seta ordiva\ntese fra l'erba, ond'è verde il camino.\nAllor fui preso; et non mi spiacque poi,\nsí dolce lume uscia degli occhi suoi.\n</canto>"}
{"text": "<canto>\nNon veggio ove scampar mi possa omai:\nsí lunga guerra i begli occhi mi fanno,\nch'i' temo, lasso, no 'l soverchio affanno\ndistruga 'l cor che triegua non à mai.\nFuggir vorrei; ma gli amorosi rai,\nche dí et notte ne la mente stanno,\nrisplendon sí, ch'al quintodecimo anno\nm'abbaglian piú che 'l primo giorno assai;\net l'imagine lor son sí cosparte\nche volver non mi posso, ov'io non veggia\no quella o simil indi accesa luce.\nSolo d'un lauro tal selva verdeggia\nche 'l mio adversario con mirabil arte\nvago fra i rami ovunque vuol m'adduce.\n</canto>"}
{"text": "<canto>\nAventuroso piú d'altro terreno,\nov'Amor vidi già fermar le piante\nver' me volgendo quelle luci sante\nche fanno intorno a sé l'aere sereno,\nprima poria per tempo venir meno\nun'imagine salda di diamante\nche l'atto dolce non mi stia davante\ndel qual ò la memoria e 'l cor sí pieno:\nné tante volte ti vedrò già mai\nch'i' non m'inchini a ricercar de l'orme\nche 'l bel pie' fece in quel cortese giro.\nMa se 'n cor valoroso Amor non dorme,\nprega, Sennuccio mio, quand 'l vedrai,\ndi qualche lagrimetta, o d'un sospiro.\n</canto>"}
{"text": "<canto>\nLasso, quante fïate Amor m'assale,\nche fra la notte e 'l dí son piú di mille,\ntorno dov'arder vidi le faville\nche 'l foco del mio cor fanno immortale.\nIvi m'acqueto; et son condotto a tale,\nch'a nona, a vespro, a l'alba et a le squille\nle trovo nel pensier tanto tranquille\nche di null'altro mi rimembra o cale.\nL'aura soave che dal chiaro viso\nmove col suon de le parole accorte\nper far dolce sereno ovunque spira,\nquasi un spirto gentil di paradiso\nsempre in quell'aere par che mi conforte,\nsí che 'l cor lasso altrove non respira.\n</canto>"}
{"text": "<canto>\nPersequendomi Amor al luogo usato,\nristretto in guisa d'uom ch'aspetta guerra,\nche si provede, e i passi intorno serra,\nde' miei antichi pensier' mi stava armato.\nVolsimi, et vidi un'ombra che da lato\nstampava il sole, et riconobbi in terra\nquella che, se 'l giudicio mio non erra,\nera piú degna d'immortale stato.\nI' dicea fra mio cor: Perché paventi?\nMa non fu prima dentro il penser giunto\nche i raggi, ov'io mi struggo, eran presenti.\nCome col balenar tona in un punto,\ncosí fu' io de' begli occhi lucenti\net d'un dolce saluto inseme aggiunto.\n</canto>"}
{"text": "<canto>\nLa donna che 'l mio cor nel viso porta,\nlà dove sol fra bei pensier' d'amore\nsedea, m'apparve; et io per farle honore\nmossi con fronte reverente et smorta.\nTosto che del mio stato fussi accorta,\na me si volse in sí novo colore\nch'avrebbe a Giove nel maggior furore\ntolto l'arme di mano, et l'ira morta.\nI' mi riscossi; et ella oltra, parlando,\npassò, che la parola i' non soffersi,\nné 'l dolce sfavillar degli occhi suoi.\nOr mi ritrovo pien di sí diversi\npiaceri, in quel saluto ripensando,\nche duol non sento, né sentí' ma' poi.\n</canto>"}
{"text": "<canto>\nSennuccio, i' vo' che sapi in qual manera\ntractato sono, et qual vita è la mia:\nardomi et struggo anchor com'io solia;\nl'aura mi volve, et son pur quel ch'i'm'era.\nQui tutta humile, et qui la vidi altera,\nor aspra, or piana, or dispietata, or pia;\nor vestirsi honestate, or leggiadria,\nor mansüeta, or disdegnosa et fera.\nQui cantò dolcemente, et qui s'assise;\nqui si rivolse, et qui rattenne il passo;\nqui co' begli occhi mi trafisse il core;\nqui disse una parola, et qui sorrise;\nqui cangiò 'l viso. In questi pensier', lasso,\nnocte et dí tiemmi il signor nostro Amore.\n</canto>"}
{"text": "<canto>\nQui dove mezzo son, Sennuccio mio,\n(cosí ci foss'io intero, et voi contento),\nvenni fuggendo la tempesta e 'l vento\nc'ànno súbito fatto il tempo rio.\nQui son securo: et vo' vi dir perch'io\nnon come soglio il folgorar pavento,\net perché mitigato, nonché spento,\nné-micha trovo il mio ardente desio.\nTosto che giunto a l'amorosa reggia\nvidi onde nacque l'aura dolce et pura\nch'acqueta l'aere, et mette i tuoni in bando,\nAmor ne l'alma, ov'ella signoreggia,\nraccese 'l foco, et spense la paura:\nche farrei dunque gli occhi suoi guardando?\n</canto>"}
{"text": "<canto>\nDe l'empia Babilonia, ond'è fuggita\nogni vergogna, ond'ogni bene è fori,\nalbergo di dolor, madre d'errori,\nson fuggito io per allungar la vita.\nQui mi sto solo; et come Amor m'invita,\nor rime et versi, or colgo herbette et fiori,\nseco parlando, et a tempi migliori\nsempre pensando: et questo sol m'aita.\nNé del vulgo mi cal, né di Fortuna,\nné di me molto, né di cosa vile,\nné dentro sento né di fuor gran caldo.\nSol due persone cheggio; et vorrei l'una\ncol cor ver' me pacificato humile,\nl'altro col pie', sí come mai fu, saldo.\n</canto>"}
{"text": "<canto>\nIn mezzo di duo amanti honesta altera\nvidi una donna, et quel signor co lei\nche fra gli uomini regna et fra li dèi;\net da l'un lato il Sole, io da l'altro era.\nPoi che s'accorse chiusa da la spera\nde l'amico piú bello, agli occhi miei\ntutta lieta si volse, et ben vorrei\nche mai non fosse inver' di me piú fera.\nSúbito in alleggrezza si converse\nla gelosia che 'n su la prima vista\nper sí alto adversario al cor mi nacque.\nA lui la faccia lagrimosa et trista\nun nuviletto intorno ricoverse:\ncotanto l'esser vinto li dispiacque.\n</canto>"}
{"text": "<canto>\nPien di quella ineffabile dolcezza\nche del bel viso trassen gli occhi miei\nnel dí che volentier chiusi gli avrei\nper non mirar già mai minor bellezza,\nlassai quel ch'i 'piú bramo; et ò sí avezza\nla mente a contemplar sola costei,\nch'altro non vede, et ciò che non è lei\ngià per antica usanza odia et disprezza.\nIn una valle chiusa d'ogni 'ntorno,\nch'è refrigerio de' sospir' miei lassi,\ngiunsi sol com Amor, pensoso et tardo.\nIvi non donne, ma fontane et sassi,\net l'imagine trovo di quel giorno\nche 'l pensier mio figura, ovunque io sguardo.\n</canto>"}
{"text": "<canto>\nSe 'l sasso, ond'è piú chiusa questa valle,\ndi che 'l suo proprio nome si deriva,\ntenesse vòlto per natura schiva\na Roma il viso et a Babel le spalle,\ni miei sospiri piú benigno calle\navrian per gire ove lor spene è viva:\nor vanno sparsi, et pur ciascuno arriva\nlà dov'io il mando, che sol un non falle.\nEt son di là sí dolcemente accolti,\ncom'io m'accorgo, che nessun mai torna:\ncon tal diletto in quelle parti stanno.\nDegli occhi è 'l duol, che, tosto che s'aggiorna,\nper gran desio de' be' luoghi a lor tolti,\ndànno a me pianto, et a' pie' lassi affanno.\n</canto>"}
{"text": "<canto>\nRimansi a dietro il sestodecimo anno\nde' miei sospiri, et io trapasso inanzi\nverso l'extremo; et parmi che pur dianzi\nfosse 'l principio di cotanto affanno.\nL'amar m'è dolce, et util il mio danno,\ne 'l viver grave; et prego ch'egli avanzi\nl'empia Fortuna, et temo no chiuda anzi\nMorte i begli occhi che parlar mi fanno.\nOr qui son, lasso, et voglio esser altrove;\net vorrei piú volere, et piú non voglio;\net per piú non poter fo quant'io posso;\ne d'antichi desir' lagrime nove\nprovan com'io son pur quel ch'i' mi soglio,\nné per mille rivolte anchor son mosso.\n</canto>"}
{"text": "<canto>\nUna donna piú bella assai che 'l sole,\net piú lucente, et d'altrettanta etade,\ncon famosa beltade,\nacerbo anchor mi trasse a la sua schiera.\nQuesta in penseri, in opre et in parole\n(però ch'è de le cose al mondo rade),\nquesta per mille strade\nsempre inanzi mi fu leggiadra altera.\nSolo per lei tornai da quel ch'i' era,\npoi ch'i' soffersi gli occhi suoi da presso;\nper suo amor m'er'io messo\na faticosa impresa assai per tempo:\ntal che, s'i'arrivo al disïato porto,\nspero per lei gran tempo\nviver, quand'altri mi terrà per morto.\nQuesta mia donna mi menò molt'anni\npien di vaghezza giovenile ardendo,\nsí come ora io comprendo,\nsol per aver di me piú certa prova,\nmostrandomi pur l'ombra o 'l velo o' panni\ntalor di sé, ma 'l viso nascondendo;\net io, lasso, credendo\nvederne assai, tutta l'età mia nova\npassai contento, e 'l rimembrar mi giova,\npoi ch'alquanto di lei veggi'or piú inanzi.\nI'dico che pur dianzi\nqual io non l'avea vista infin allora,\nmi si scoverse: onde mi nacque un ghiaccio\nnel core, et èvvi anchora,\net sarà sempre fin ch'i' le sia in braccio.\nMa non me 'l tolse la paura o 'l gielo\nche pur tanta baldanza al mio cor diedi\nch'i' le mi strinsi a' piedi\nper piú dolcezza trar de gli occhi suoi;\net ella, che remosso avea già il velo\ndinanzi a' miei, mi disse: - Amico, or vedi\ncom'io son bella, et chiedi\nquanto par si convenga agli anni tuoi. -\n- Madonna - dissi - già gran tempo in voi\nposi 'l mio amor, ch'i' sento or sí infiammato,\nond'a me in questo stato\naltro voler o disvoler m'è tolto. -\nCon voce allor di sí mirabil' tempre\nrispose, et con un volto\nche temer et sperar mi farà sempre:\n- Rado fu al mondo fra cosí gran turba\nch'udendo ragionar del mio valore\nnon si sentisse al core\nper breve tempo almen qualche favilla;\nma l'adversaria mia che 'l ben perturba\ntosto la spegne, ond'ogni vertú more\net regna altro signore\nche promette una vita piú tranquilla.\nDe la tua mente Amor, che prima aprilla,\nmi dice cose veramente ond'io\nveggio che 'l gran desio\npur d'onorato fin ti farà degno;\net come già se' de' miei rari amici,\ndonna vedrai per segno\nche farà gli occhi tuoi via piú felici. -\nI' volea dir: - Quest'è impossibil cosa -;\nquand'ella: - Or mira - et leva' gli occhi un poco\nin piú riposto loco -\ndonna ch'a pochi si mostrò già mai. -\nRatto inchinai la fronte vergognosa,\nsentendo novo dentro maggior foco;\net ella il prese in gioco,\ndicendo: - I' veggio ben dove tu stai.\nSí come 'l sol con suoi possenti rai\nfa súbito sparire ogni altra stella,\ncosí par or men bella\nla vista mia cui maggiore luce preme.\nMa io però da' miei non ti diparto,\nché questa et me d'un seme,\nlei davanti et me poi, produsse un parto. -\nRuppesi intanto di vergogna il nodo\nch'a la mia lingua era distretto intorno\nsu nel primiero scorno,\nallor quand'io del suo accorger m'accorsi;\ne 'ncominciai: - S'egli è ver quel ch'i' odo,\nbeato il padre, et benedetto il giorno\nch'à di voi il mondo adorno,\net tutto 'l tempo ch'a vedervi io corsi;\net se mai da la via dritta mi torsi,\nduolmene forte, assai piú ch'i' non mostro;\nma se de l'esser vostro\nfossi degno udir piú, del desir ardo. -\nPensosa mi rispose, et cosí fiso\ntenne il suo dolce sguardo\nch'al cor mandò co le parole il viso:\n- Sí come piacque al nostro eterno padre,\nciascuna di noi due nacque immortale.\nMiseri, a voi che vale?\nMe' v'era che da noi fosse il defecto.\nAmate, belle, gioveni et leggiadre\nfummo alcun tempo: et or siam giunte a tale\nche costei batte l'ale\nper tornar a l'anticho suo ricetto;\ni' per me sono un'ombra. Et or t'ò detto\nquanto per te sí breve intender puossi. -\nPoi che i pie' suoi fur mossi,\ndicendo: - Non temer ch'i' m'allontani -,\ndi verde lauro una ghirlanda colse,\nla qual co le sue mani\nintorno intorno a le mie tempie avolse.\nCanzon, chi tua ragion chiamasse obscura,\ndi': - Non ò cura, perché tosto spero\nch'altro messaggio il vero\nfarà in piú chiara voce manifesto.\nI' venni sol per isvegliare altrui,\nse chi m'impose questo\nnon m'inganò, quand'io partí' da lui. -\n</canto>"}
{"text": "<canto>\nQuelle pietose rime in ch'io m'accorsi\ndi vostro ingegno et del cortese affecto,\nebben tanto vigor nel mio conspetto\nche ratto a questa penna la man porsi\nper far voi certo che gli extremi morsi\ndi quella ch'io con tutto 'l mondo aspetto\nmai non sentí', ma pur senza sospetto\ninfin a l'uscio del suo albergo corsi;\npoi tornai indietro, perch'io vidi scripto\ndi sopra 'l limitar che 'l tempo anchora\nnon era giunto al mio viver prescritto,\nbench'io non vi legessi il dí né l'ora.\nDunque s'acqueti omai 'l cor vostro afflitto,\net cerchi huom degno, quando sí l'onora.\n</canto>"}
{"text": "<canto>\nOr vedi, Amor, che giovenetta donna\ntuo regno sprezza, et del mio mal non cura,\net tra duo ta' nemici è sí secura.\nTu se' armato, et ella in treccie e 'n gonna\nsi siede, et scalza, in mezzo i fiori et l'erba,\nver' me spietata, e 'n contra te superba.\nI' son pregion; ma se pietà anchor serba\nl'arco tuo saldo, et qualchuna saetta,\nfa di te et di me, signor, vendetta.\n</canto>"}
{"text": "<canto>\nDicesette anni à già rivolto il cielo\npoi che 'mprima arsi, et già mai non mi spensi;\nma quando aven ch'al mio stato ripensi,\nsento nel mezzo de le fiamme un gielo.\nVero è 'l proverbio, ch'altri cangia il pelo\nanzi che 'l vezzo, et per lentar i sensi\ngli umani affecti non son meno intensi:\nciò ne fa l'ombra ria del grave velo.\nOïme lasso, e quando fia quel giorno\nche, mirando il fuggir degli anni miei,\nesca del foco, et di sí lunghe pene?\nVedrò mai il dí che pur quant'io vorrei\nquel'aria dolce del bel viso adorno\npiaccia a quest'occhi, et quanto si convene?\n</canto>"}
{"text": "<canto>\nQuel vago impallidir che 'l dolce riso\nd'un'amorosa nebbia ricoperse,\ncon tanta maiestade al cor s'offerse\nche li si fece incontr'a mezzo 'l viso.\nConobbi allor sí come in paradiso\nvede l'un l'altro, in tal guisa s'aperse\nquel pietoso penser ch'altri non scerse:\nma vidil' io, ch'altrove non m'affiso.\nOgni angelica vista, ogni atto humile\nche già mai in donna ov'amor fosse apparve,\nfôra uno sdegno a lato a quel ch'i' dico.\nChinava a terra il bel guardo gentile,\net tacendo dicea, come a me parve:\nChi m'allontana il mio fedele amico?\n</canto>"}
{"text": "<canto>\nAmor, Fortuna et la mia mente, schiva\ndi quel che vede e nel passato volta,\nm'affligon sí, ch'io porto alcuna volta\ninvidia a quei che son su l'altra riva.\nAmor mi strugge 'l cor, Fortuna il priva\nd'ogni conforto, onde la mente stolta\ns'adira et piange: et cosí in pena molta\nsempre conven che combattendo viva.\nNé spero i dolci dí tornino indietro,\nma pur di male in peggio quel ch'avanza;\net di mio corso ò già passato 'l mezzo.\nLasso, non di diamante, ma d'un vetro\nveggio di man cadermi ogni speranza,\net tutti miei pensier' romper nel mezzo.\n</canto>"}
{"text": "<canto>\nSe 'l pensier che mi strugge,\ncom'è pungente et saldo,\ncosí vestisse d'un color conforme,\nforse tal m'arde et fugge,\nch'avria parte del caldo,\net desteriasi Amor là dov'or dorme;\nmen solitarie l'orme\nfôran de' miei pie' lassi\nper campagne et per colli,\nmen gli occhi ad ognor molli,\nardendo lei che come un ghiaccio stassi,\net non lascia in me dramma\nche non sia foco et fiamma.\nPerò ch'Amor mi sforza\net di saver mi spoglia,\nparlo in rime aspre, et di dolcezza ignude:\nma non sempre a la scorza\nramo, né in fior, né 'n foglia\nmostra di for sua natural vertude.\nMiri ciò che 'l cor chiude\nAmor et que' begli occhi,\nove si siede a l'ombra.\nSe 'l dolor che si sgombra\naven che 'n pianto o in lamentar trabocchi,\nl'un a me nòce et l'altro\naltrui, ch'io non lo scaltro.\nDolci rime leggiadre\nche nel primiero assalto\nd'Amor usai, quand'io non ebbi altr'arme,\nchi verrà mai che squadre\nquesto mio cor di smalto\nch'almen com'io solea possa sfogarme?\nCh'aver dentro a lui parme\nun che madonna sempre\ndepinge et de lei parla:\na voler poi ritrarla\nper me non basto, et par ch'io me ne stempre.\nLasso, cosí m'è scorso\nlo mio dolce soccorso.\nCome fanciul ch'a pena\nvolge la lingua et snoda,\nche dir non sa, ma 'l piú tacer gli è noia,\ncosì 'l desir mi mena\na dire, et vo' che m'oda\nla dolce mia nemica anzi ch'io moia.\nSe forse ogni sua gioia\nnel suo bel viso è solo,\net di tutt'altro è schiva,\nodil tu, verde riva,\ne presta a' miei sospir' sí largo volo,\nche sempre si ridica\ncome tu m'eri amica.\nBen sai che sí bel piede\nnon tocchò terra unquancho\ncome quel dí che già segnata fosti;\nonde 'l cor lasso riede\ncol tormentoso fiancho\na partir teco i lor pensier' nascosti.\nCosí avestú riposti\nde' be' vestigi sparsi\nanchor tra' fiori et l'erba,\nche la mia vita acerba,\nlagrimando, trovasse ove acquetarsi!\nMa come pò s'appaga\nl'alma dubbiosa et vaga.\nOvunque gli occhi volgo\ntrovo un dolce sereno\npensando: Qui percosse il vago lume.\nQualunque herba o fior colgo\ncredo che nel terreno\naggia radice, ov'ella ebbe in costume\ngir fra le piagge e 'l fiume,\net talor farsi un seggio\nfresco, fiorito et verde.\nCosí nulla se 'n perde,\net piú certezza averne fôra il peggio.\nSpirto beato, quale\nse', quando altrui fai tale?\nO poverella mia, come se' rozza!\nCredo che tel conoschi:\nrimanti in questi boschi.\n</canto>"}
{"text": "<canto>\nChiare, fresche et dolci acque,\nove le belle membra\npose colei che sola a me par donna;\ngentil ramo ove piacque\n(con sospir' mi rimembra)\na lei di fare al bel fiancho colonna;\nherba et fior' che la gonna\nleggiadra ricoverse\nco l'angelico seno;\naere sacro, sereno,\nove Amor co' begli occhi il cor m'aperse:\ndate udïenza insieme\na le dolenti mie parole extreme.\nS'egli è pur mio destino\ne 'l cielo in ciò s'adopra,\nch'Amor quest'occhi lagrimando chiuda,\nqualche gratia il meschino\ncorpo fra voi ricopra,\net torni l'alma al proprio albergo ignuda.\nLa morte fia men cruda\nse questa spene porto\na quel dubbioso passo:\nché lo spirito lasso\nnon poria mai in piú riposato porto\nné in piú tranquilla fossa\nfuggir la carne travagliata et l'ossa.\nTempo verrà anchor forse\nch'a l'usato soggiorno\ntorni la fera bella et mansüeta,\net là 'v'ella mi scorse\nnel benedetto giorno,\nvolga la vista disïosa et lieta,\ncercandomi; et, o pietà!,\ngià terra in fra le pietre\nvedendo, Amor l'inspiri\nin guisa che sospiri\nsí dolcemente che mercé m'impetre,\net faccia forza al cielo,\nasciugandosi gli occhi col bel velo.\nDa' be' rami scendea\n(dolce ne la memoria)\nuna pioggia di fior' sovra 'l suo grembo;\net ella si sedea\nhumile in tanta gloria,\ncoverta già de l'amoroso nembo.\nQual fior cadea sul lembo,\nqual su le treccie bionde,\nch'oro forbito et perle\neran quel dí a vederle;\nqual si posava in terra, et qual su l'onde;\nqual con un vago errore\ngirando parea dir: - Qui regna Amore. -\nQuante volte diss'io\nallor pien di spavento:\nCostei per fermo nacque in paradiso.\nCosí carco d'oblio\nil divin portamento\ne 'l volto e le parole e 'l dolce riso\nm'aveano, et sí diviso\nda l'imagine vera,\nch'i' dicea sospirando:\nQui come venn'io, o quando?;\ncredendo d'esser in ciel, non là dov'era.\nDa indi in qua mi piace\nquesta herba sí, ch'altrove non ò pace.\nSe tu avessi ornamenti quant'ài voglia,\nporesti arditamente\nuscir del boscho, et gir in fra la gente.\n</canto>"}
{"text": "<canto>\nIn quella parte dove Amor mi sprona\nconven ch'io volga le dogliose rime,\nche son seguaci de la mente afflicta.\nQuai fien ultime, lasso, et qua' fien prime?\nCollui che del mio mal meco ragiona\nmi lascia in dubbio, sí confuso ditta.\nMa pur quanto l'istoria trovo scripta\nin mezzo 'l cor (che sí spesso rincorro)\nco la sua propria man de' miei martiri,\ndirò, perché i sospiri\nparlando àn triegua, et al dolor soccorro.\nDico che, perch'io miri\nmille cose diverse attento et fiso,\nsol una donna veggio, e 'l suo bel viso.\nPoi che la dispietata mia ventura\nm'à dilungato dal maggior mio bene,\nnoiosa, inexorabile et superba,\nAmor col rimembrar sol mi mantene:\nonde s'io veggio in giovenil figura\nincominciarsi il mondo a vestir d'erba,\nparmi vedere in quella etate acerba\nla bella giovenetta, ch'ora è donna;\npoi che sormonta riscaldando il sole,\nparmi qual esser sòle,\nfiamma d'amor che 'n cor alto s'endonna;\nma quando il dí si dole\ndi lui che passo passo a dietro torni,\nveggio lei giunta a' suoi perfecti giorni.\nIn ramo fronde, over vïole in terra,\nmirando a la stagion che 'l freddo perde,\net le stelle miglior' acquistan forza,\nne gli occhi ò pur le vïolette e 'l verde\ndi ch'era nel principio de mia guerra\nAmor armato, sí ch'anchor mi sforza,\net quella dolce leggiadretta scorza\nche ricopria le pargolette membra\ndove oggi alberga l'anima gentile\nch'ogni altro piacer vile\nsembiar mi fa: sí forte mi rimembra\ndel portamento humile\nch'allor fioriva, et poi crebbe anzi agli anni,\ncagion sola et riposo de' miei affanni.\nQualor tenera neve per li colli\ndal sol percossa veggio di lontano,\ncome 'l sol neve, mi governa Amore,\npensando nel bel viso piú che humano\nche pò da lunge gli occhi miei far molli,\nma da presso gli abbaglia, et vince il core:\nove fra 'l biancho et l'aurëo colore,\nsempre si mostra quel che mai non vide\nocchio mortal, ch'io creda, altro che 'l mio;\net del caldo desio,\nche, quando sospirando ella sorride,\nm'infiamma sí che oblio\nnïente aprezza, ma diventa eterno,\nné state il cangia, né lo spegne il verno.\nNon vidi mai dopo nocturna pioggia\ngir per l'aere sereno stelle erranti,\net fiammeggiar fra la rugiada e 'l gielo,\nch'i' non avesse i begli occhi davanti\nove la stancha mia vita s'appoggia,\nquali io gli vidi a l'ombra di un bel velo;\net sí come di lor bellezze il cielo\nsplendea quel dí, così bagnati anchora\nli veggio sfavillare, ond'io sempre ardo.\nSe 'l sol levarsi sguardo,\nsento il lume apparir che m'innamora;\nse tramontarsi al tardo,\nparmel veder quando si volge altrove\nlassando tenebroso onde si move.\nSe mai candide rose con vermiglie\nin vasel d'oro vider gli occhi miei\nallor allor da vergine man colte,\nveder pensaro il viso di colei\nch'avanza tutte l'altre meraviglie\ncon tre belle excellentie in lui raccolte:\nle bionde treccie sopra 'l collo sciolte,\nov'ogni lacte perderia sua prova,\ne le guancie ch'adorna un dolce foco.\nMa pur che l'òra un poco\nfior' bianchi et gialli per le piaggie mova,\ntorna a la mente il loco\ne 'l primo dí ch'i' vidi a l'aura sparsi\ni capei d'oro, ond'io sí súbito arsi,\nAd una ad una annoverar le stelle,\ne 'n picciol vetro chiuder tutte l'acque,\nforse credea, quando in sí poca carta\nnovo penser di ricontar mi nacque\nin quante parti il fior de l'altre belle,\nstando in se stessa, à la sua luce sparta\na ciò che mai da lei non mi diparta:\nné farò io; et se pur talor fuggo,\nin cielo e'n terra m'ha rachiuso i passi,\nperch'agli occhi miei lassi\nsempre è presente, ond'io tutto mi struggo.\nEt cosí meco stassi,\nch'altra non veggio mai, né veder bramo,\nné 'l nome d'altra né sospir' miei chiamo.\nBen sai, canzon, che quant'io parlo è nulla\nal celato amoroso mio pensero,\nche dí et nocte ne la mente porto,\nsolo per cui conforto\nin cosí lunga guerra ancho non pèro:\nché ben m'avria già morto\nla lontananza del mio cor piangendo,\nma quinci da la morte indugio prendo.\n</canto>"}
{"text": "<canto>\nItalia mia, benché 'l parlar sia indarno\na le piaghe mortali\nche nel bel corpo tuo sí spesse veggio,\npiacemi almen che ' miei sospir' sian quali\nspera 'l Tevero et l'Arno,\ne 'l Po, dove doglioso et grave or seggio.\nRettor del cielo, io cheggio\nche la pietà che Ti condusse in terra\nTi volga al Tuo dilecto almo paese.\nVedi, Segnor cortese,\ndi che lievi cagion' che crudel guerra;\ne i cor', che 'ndura et serra\nMarte superbo et fero,\napri Tu, Padre, e 'ntenerisci et snoda;\nivi fa che 'l Tuo vero,\nqual io mi sia, per la mia lingua s'oda.\nVoi cui Fortuna à posto in mano il freno\nde le belle contrade,\ndi che nulla pietà par che vi stringa,\nche fan qui tante pellegrine spade?\nperché 'l verde terreno\ndel barbarico sangue si depinga?\nVano error vi lusinga:\npoco vedete, et parvi veder molto,\nché 'n cor venale amor cercate o fede.\nQual piú gente possede,\ncolui è piú da' suoi nemici avolto.\nO diluvio raccolto\ndi che deserti strani\nper inondar i nostri dolci campi!\nSe da le proprie mani\nquesto n'avene, or chi fia che ne scampi?\nBen provide Natura al nostro stato,\nquando de l'Alpi schermo\npose fra noi et la tedesca rabbia;\nma 'l desir cieco, e 'ncontr'al suo ben fermo,\ns'è poi tanto ingegnato,\nch'al corpo sano à procurato scabbia.\nOr dentro ad una gabbia\nfiere selvagge et mansüete gregge\ns'annidan sí che sempre il miglior geme:\net è questo del seme,\nper piú dolor, del popol senza legge,\nal qual, come si legge,\nMario aperse sí 'l fianco,\nche memoria de l'opra ancho non langue,\nquando assetato et stanco\nnon piú bevve del fiume acqua che sangue.\nCesare taccio che per ogni piaggia\nfece l'erbe sanguigne\ndi lor vene, ove 'l nostro ferro mise.\nOr par, non so per che stelle maligne,\nche 'l cielo in odio n'aggia:\nvostra mercé, cui tanto si commise.\nVostre voglie divise\nguastan del mondo la piú bella parte.\nQual colpa, qual giudicio o qual destino\nfastidire il vicino\npovero, et le fortune afflicte et sparte\nperseguire, e 'n disparte\ncercar gente et gradire,\nche sparga 'l sangue et venda l'alma a prezzo?\nIo parlo per ver dire,\nnon per odio d'altrui, né per disprezzo.\nNé v'accorgete anchor per tante prove\ndel bavarico inganno\nch'alzando il dito colla morte scherza?\nPeggio è lo strazio, al mio parer, che 'l danno;\nma 'l vostro sangue piove\npiú largamente, ch'altr'ira vi sferza.\nDa la matina a terza\ndi voi pensate, et vederete come\ntien caro altrui che tien sé cosí vile.\nLatin sangue gentile,\nsgombra da te queste dannose some;\nnon far idolo un nome\nvano senza soggetto:\nché 'l furor de lassú, gente ritrosa,\nvincerne d'intellecto,\npeccato è nostro, et non natural cosa.\nNon è questo 'l terren ch'i' toccai pria?\nNon è questo il mio nido\nove nudrito fui sí dolcemente?\nNon è questa la patria in ch'io mi fido,\nmadre benigna et pia,\nche copre l'un et l'altro mio parente?\nPerdio, questo la mente\ntalor vi mova, et con pietà guardate\nle lagrime del popol doloroso,\nche sol da voi riposo\ndopo Dio spera; et pur che voi mostriate\nsegno alcun di pietate,\nvertú contra furore\nprenderà l'arme, et fia 'l combatter corto:\nché l'antiquo valore\nne gli italici cor' non è anchor morto.\nSignor', mirate come 'l tempo vola,\net sí come la vita\nfugge, et la morte n'è sovra le spalle.\nVoi siete or qui; pensate a la partita:\nché l'alma ignuda et sola\nconven ch'arrive a quel dubbioso calle.\nAl passar questa valle\npiacciavi porre giú l'odio et lo sdegno,\nvènti contrari a la vita serena;\net quel che 'n altrui pena\ntempo si spende, in qualche acto piú degno\no di mano o d'ingegno,\nin qualche bella lode,\nin qualche honesto studio si converta:\ncosí qua giú si gode,\net la strada del ciel si trova aperta.\nCanzone, io t'ammonisco\nche tua ragion cortesemente dica,\nperché fra gente altera ir ti convene,\net le voglie son piene\ngià de l'usanza pessima et antica,\ndel ver sempre nemica.\nProverai tua ventura\nfra' magnanimi pochi a chi 'l ben piace.\nDi' lor: - Chi m'assicura?\nI' vo gridando: Pace, pace, pace. -\n</canto>"}
{"text": "<canto>\nDi pensier in pensier, di monte in monte\nmi guida Amor, ch'ogni segnato calle\nprovo contrario a la tranquilla vita.\nSe 'n solitaria piaggia, o rivo, o fonte,\nse 'nfra duo poggi siede ombrosa valle,\nivi s'acqueta l'alma sbigottita;\net come Amor l'envita,\nor ride, or piange, or teme, or s'assecura;\ne 'l volto che lei segue ov'ella il mena\nsi turba et rasserena,\net in un esser picciol tempo dura;\nonde a la vista huom di tal vita experto\ndiria: Questo arde, et di suo stato è incerto.\nPer alti monti et per selve aspre trovo\nqualche riposo: ogni habitato loco\nè nemico mortal degli occhi miei.\nA ciascun passo nasce un penser novo\nde la mia donna, che sovente in gioco\ngira 'l tormento ch'i' porto per lei;\net a pena vorrei\ncangiar questo mio viver dolce amaro,\nch'i' dico: Forse anchor ti serva Amore\nad un tempo migliore;\nforse, a te stesso vile, altrui se' caro.\nEt in questa trapasso sospirando:\nOr porrebbe esser vero? or come? or quando?\nOve porge ombra un pino alto od un colle\ntalor m'arresto, et pur nel primo sasso\ndisegno co la mente il suo bel viso.\nPoi ch'a me torno, trovo il petto molle\nde la pietate; et alor dico: Ahi, lasso,\ndove se' giunto! et onde se' diviso!\nMa mentre tener fiso\nposso al primo pensier la mente vaga,\net mirar lei, et oblïar me stesso,\nsento Amor sí da presso,\nche del suo proprio error l'alma s'appaga:\nin tante parti et sí bella la veggio,\nche se l'error durasse, altro non cheggio.\nI' l'ò piú volte (or chi fia che mi 'l creda?)\nne l'acqua chiara et sopra l'erba verde\nveduto viva, et nel tronchon d'un faggio\ne 'n bianca nube, sí fatta che Leda\navria ben detto che sua figlia perde,\ncome stella che 'l sol copre col raggio;\net quanto in piú selvaggio\nloco mi trovo e 'n piú deserto lido,\ntanto piú bella il mio pensier l'adombra.\nPoi quando il vero sgombra\nquel dolce error, pur lí medesmo assido\nme freddo, pietra morta in pietra viva,\nin guisa d'uom che pensi et pianga et scriva.\nOve d'altra montagna ombra non tocchi,\nverso 'l maggiore e 'l piú expedito giogo\ntirar mi suol un desiderio intenso;\nindi i miei danni a misurar con gli occhi\ncomincio, e 'ntanto lagrimando sfogo\ndi dolorosa nebbia il cor condenso,\nalor ch'i' miro et penso,\nquanta aria dal bel viso mi diparte\nche sempre m'è sí presso et sí lontano.\nPoscia fra me pian piano:\nChe sai tu, lasso! forse in quella parte\nor di tua lontananza si sospira.\nEt in questo penser l'alma respira.\nCanzone, oltra quell'alpe\nlà dove il ciel è piú sereno et lieto\nmi rivedrai sovr'un ruscel corrente,\nove l'aura si sente\nd'un fresco et odorifero laureto.\nIvi è 'l mio cor, et quella che 'l m'invola;\nqui veder pôi l'imagine mia sola.\n</canto>"}
{"text": "<canto>\nPoi che 'l camin m'è chiuso di Mercede,\nper desperata via son dilungato\nda gli occhi ov'era, i' non so per qual fato,\nriposto il guidardon d'ogni mia fede.\nPasco 'l cor di sospir', ch'altro non chiede,\ne di lagrime vivo a pianger nato:\nné di ciò duolmi, perché in tale stato\nè dolce il pianto piú ch'altri non crede.\nEt sol ad una imagine m'attegno,\nche fe' non Zeusi, o Prasitele, o Fidia,\nma miglior mastro, et di piú alto ingegno.\nQual Scithia m'assicura, o qual Numidia,\ns'anchor non satia del mio exsilio indegno,\ncosí nascosto mi ritrova Invidia?\n</canto>"}
{"text": "<canto>\nIo canterei d'amor sí novamente\nch'al duro fiancho il dí mille sospiri\ntrarrei per forza, et mille alti desiri\nraccenderei ne la gelata mente;\ne 'l bel viso vedrei cangiar sovente,\net bagnar gli occhi, et piú pietosi giri\nfar, come suol chi de gli altrui martiri\net del suo error quando non val si pente;\net le rose vermiglie in fra le neve\nmover da l'òra, et discovrir l'avorio\nche fa di marmo chi da presso 'l guarda;\ne tutto quel per che nel viver breve\nnon rincresco a me stesso, anzi mi glorio\nd'esser servato a la stagion piú tarda.\n</canto>"}
{"text": "<canto>\nS'amor non è, che dunque è quel ch'io sento?\nMa s'egli è amor, perdio, che cosa et quale?\nSe bona, onde l'effecto aspro mortale?\nSe ria, onde sí dolce ogni tormento?\nS'a mia voglia ardo, onde 'l pianto e lamento?\nS'a mal mio grado, il lamentar che vale?\nO viva morte, o dilectoso male,\ncome puoi tanto in me, s'io no 'l consento?\nEt s'io 'l consento, a gran torto mi doglio.\nFra sí contrari vènti in frale barca\nmi trovo in alto mar senza governo,\nsí lieve di saver, d'error sí carca\nch'i' medesmo non so quel ch'io mi voglio,\net tremo a mezza state, ardendo il verno.\n</canto>"}
{"text": "<canto>\nAmor m'à posto come segno a strale,\ncome al sol neve, come cera al foco,\net come nebbia al vento; et son già roco,\ndonna, mercé chiamando, et voi non cale.\nDa gli occhi vostri uscío 'l colpo mortale,\ncontra cui non mi val tempo né loco;\nda voi sola procede, et parvi un gioco,\nil sole e 'l foco e 'l vento ond'io son tale.\nI pensier' son saette, e 'l viso un sole,\ne 'l desir foco; e 'nseme con quest'arme\nmi punge Amor, m'abbaglia et mi distrugge;\net l'angelico canto et le parole,\ncol dolce spirto ond'io non posso aitarme,\nson l'aura inanzi a cui mia vita fugge.\n</canto>"}
{"text": "<canto>\nPace non trovo, et non ò da far guerra;\ne temo, et spero; et ardo, et son un ghiaccio;\net volo sopra 'l cielo, et giaccio in terra;\net nulla stringo, et tutto 'l mondo abbraccio.\nTal m'à in pregion, che non m'apre né serra,\nné per suo mi riten né scioglie il laccio;\net non m'ancide Amore, et non mi sferra,\nné mi vuol vivo, né mi trae d'impaccio.\nVeggio senza occhi, et non ò lingua et grido;\net bramo di perir, et cheggio aita;\net ò in odio me stesso, et amo altrui.\nPascomi di dolor, piangendo rido;\negualmente mi spiace morte et vita:\nin questo stato son, donna, per voi.\n</canto>"}
{"text": "<canto>\nQual piú diversa et nova\ncosa fu mai in qual che stranio clima,\nquella, se ben s'estima,\npiú mi rasembra: a tal son giunto, Amore.\nLà onde il dí vèn fore,\nvola un augel che sol senza consorte\ndi volontaria morte\nrinasce, et tutto a viver si rinova.\nCosí sol si ritrova\nlo mio voler, et cosí in su la cima\nde' suoi alti pensieri al sol si volve,\net cosí si risolve,\net cosí torna al suo stato di prima:\narde, et more, et riprende i nervi suoi,\net vive poi con la fenice a prova.\nUna petra è sí ardita\nlà per l'indico mar, che da natura\ntragge a sé il ferro e 'l fura\ndal legno, in guisa che ' navigi affonde.\nQuesto prov'io fra l'onde\nd'amaro pianto, ché quel bello scoglio\nà col suo duro argoglio\ncondutta ove affondar conven mia vita:\ncosí l'alm'à sfornita\n(furando 'l cor che fu già cosa dura,\net me tenne un, ch'or son diviso et sparso)\nun sasso a trar piú scarso\ncarne che ferro. O cruda mia ventura,\nche 'n carne essendo, veggio trarmi a riva\nad una viva dolce calamita!\nNé l'extremo occidente\nuna fera è soave et queta tanto\nche nulla piú, ma pianto\net doglia et morte dentro agli occhi porta:\nmolto convene accorta\nesser qual vista mai ver' lei si giri;\npur che gli occhi non miri,\nl'altro puossi veder securamente.\nMa io incauto, dolente,\ncorro sempre al mio male, et so ben quanto\nn'ò sofferto, et n'aspetto; ma l'engordo\nvoler ch'è cieco et sordo\nsí mi trasporta, che 'l bel viso santo\net gli occhi vaghi fien cagion ch'io pèra,\ndi questa fera angelica innocente.\nSurge nel mezzo giorno\nuna fontana, e tien nome dal sole,\nche per natura sòle\nbollir le notti, e 'n sul giorno esser fredda;\ne tanto si raffredda\nquanto 'l sol monta, et quanto è piú da presso.\nCosí aven a me stesso,\nche son fonte di lagrime et soggiorno:\nquando 'l bel lume adorno\nch'è 'l mio sol s'allontana, et triste et sole\nson le mie luci, et notte oscura è loro,\nardo allor; ma se l'oro\ne i rai veggio apparir del vivo sole,\ntutto dentro et di for sento cangiarme,\net ghiaccio farme, cosí freddo torno.\nUn'altra fonte à Epiro,\ndi cui si scrive ch'essendo fredda ella,\nogni spenta facella\naccende, et spegne qual trovasse accesa.\nL'anima mia, ch'offesa\nanchor non era d'amoroso foco,\nappressandosi un poco\na quella fredda, ch'io sempre sospiro,\narse tutta: et martiro\nsimil già mai né sol vide, né stella,\nch'un cor di marmo a pietà mosso avrebbe;\npoi che 'nfiammata l'ebbe,\nrispensela vertú gelata et bella.\nCosí piú volte à 'l cor racceso et spento:\ni' 'l so che 'l sento, et spesso me 'nadiro.\nFuor tutti nostri lidi,\nne l'isole famose di Fortuna,\ndue fonti à: chi de l'una\nbee, mor ridendo; et chi de l'altra, scampa.\nSimil fortuna stampa\nmia vita, che morir poria ridendo,\ndel gran piacer ch'io prendo,\nse nol temprassen dolorosi stridi.\nAmor, ch'anchor mi guidi\npur a l'ombra di fama occulta et bruna,\ntacerem questa fonte, ch'ognor piena,\nma con piú larga vena\nveggiam, quando col Tauro il sol s'aduna:\ncosí gli occhi miei piangon d'ogni tempo,\nma piú nel tempo che madonna vidi.\nChi spïasse, canzone\nquel ch'i' fo, tu pôi dir: Sotto un gran sasso\nin una chiusa valle, ond'esce Sorga,\nsi sta; né chi lo scorga\nv'è, se no Amor, che mai nol lascia un passo,\net l'immagine d'una che lo strugge,\nché per sé fugge tutt'altre persone.\n</canto>"}
{"text": "<canto>\nFiamma dal ciel su le tue treccie piova,\nmalvagia, che dal fiume et da le ghiande\nper l'altrui impoverir se' ricca et grande,\npoi che di mal oprar tanto ti giova;\nnido di tradimenti, in cui si cova\nquanto mal per lo mondo oggi si spande,\nde vin serva, di lecti et di vivande,\nin cui Luxuria fa l'ultima prova.\nPer le camere tue fanciulle et vecchi\nvanno trescando, et Belzebub in mezzo\nco' mantici et col foco et co li specchi.\nGià non fustú nudrita in piume al rezzo,\nma nuda al vento, et scalza fra gli stecchi:\nor vivi sí ch'a Dio ne venga il lezzo.\n</canto>"}
{"text": "<canto>\nL'avara Babilonia à colmo il sacco\nd'ira di Dio, e di vitii empii et rei,\ntanto che scoppia, ed à fatti suoi dèi\nnon Giove et Palla, ma Venere et Bacco.\nAspectando ragion mi struggo et fiacco;\nma pur novo soldan veggio per lei,\nlo qual farà, non già quand'io vorrei,\nsol una sede, et quella fia in Baldacco.\nGl'idoli suoi sarranno in terra sparsi,\net le torre superbe, al ciel nemiche,\ne i suoi torrer' di for come dentro arsi.\nAnime belle et di virtute amiche\nterranno il mondo; et poi vedrem lui farsi\naurëo tutto, et pien de l'opre antiche.\n</canto>"}
{"text": "<canto>\nFontana di dolore, albergo d'ira,\nscola d'errori, et templo d'eresia,\ngià Roma, or Babilonia falsa et ria,\nper cui tanto si piange et si sospira;\no fucina d'inganni, o pregion dira,\nove 'l ben more, e 'l mal si nutre et cria,\ndi vivi inferno, un gran miracol fia\nse Cristo teco alfine non s'adira.\nFondata in casta et humil povertate,\ncontra' tuoi fondatori alzi le corna,\nputta sfacciata: et dove ài posto spene?\nNe gli adúlteri tuoi? ne le mal nate\nrichezze tante? Or Constantin non torna;\nma tolga il mondo tristo che 'l sostene.\n</canto>"}
{"text": "<canto>\nQuanto piú disïose l'ali spando\nverso di voi, o dolce schiera amica,\ntanto Fortuna con piú visco intrica\nil mio volare, et gir mi face errando.\nIl cor che mal suo grado a torno mando,\nè con voi sempre in quella valle aprica,\nove 'l mar nostro piú la terra implica;\nl'altrier da lui partimmi lagrimando.\nI' da man manca, e' tenne il camin dritto;\ni' tratto a forza, et e' d'Amore scorto;\negli in Ierusalem, et io in Egipto.\nMa sofferenza è nel dolor conforto;\nché per lungo uso, già fra noi prescripto,\nil nostro esser insieme è raro et corto.\n</canto>"}
{"text": "<canto>\nAmor, che nel penser mio vive et regna\ne 'l suo seggio maggior nel mio cor tene,\ntalor armato ne la fronte vène,\nivi si loca, et ivi pon sua insegna.\nQuella ch'amare et sofferir ne 'nsegna\ne vòl che 'l gran desio, l'accesa spene,\nragion, vergogna et reverenza affrene,\ndi nostro ardir fra se stessa si sdegna.\nOnde Amor paventoso fugge al core,\nlasciando ogni sua impresa, et piange, et trema;\nivi s'asconde, et non appar piú fore.\nChe poss'io far, temendo il mio signore,\nse non star seco infin a l'ora extrema?\nChé bel fin fa chi ben amando more.\n</canto>"}
{"text": "<canto>\nCome talora al caldo tempo sòle\nsemplicetta farfalla al lume avezza\nvolar negli occhi altrui per sua vaghezza,\nonde aven ch'ella more, altri si dole:\ncosí sempre io corro al fatal mio sole\ndegli occhi onde mi vèn tanta dolcezza\nche 'l fren de la ragion Amor non prezza,\ne chi discerne è vinto da chi vòle.\nE veggio ben quant'elli a schivo m'ànno,\ne so ch'i' ne morrò veracemente,\nché mia vertú non pò contra l'affanno;\nma sí m'abbaglia Amor soavemente,\nch'i' piango l'altrui noia, et no 'l mio danno;\net cieca al suo morir l'alma consente.\n</canto>"}
{"text": "<canto>\nA la dolce ombra de le belle frondi\ncorsi fuggendo un dispietato lume\nche'nfin qua giú m'ardea dal terzo cielo;\net disgombrava già di neve i poggi\nl'aura amorosa che rinova il tempo,\net fiorian per le piagge l'erbe e i rami.\nNon vide il mondo sí leggiadri rami,\nné mosse il vento mai sí verdi frondi\ncome a me si mostrâr quel primo tempo:\ntal che, temendo de l'ardente lume,\nnon volsi al mio refugio ombra di poggi,\nma de la pianta piú gradita in cielo.\nUn lauro mi difese allor dal cielo,\nonde piú volte vago de' bei rami\nda po' son gito per selve et per poggi;\nné già mai ritrovai tronco né frondi\ntanto honorate dal supremo lume\nche non mutasser qualitate a tempo.\nPerò piú fermo ognor di tempo in tempo,\nseguendo ove chiamar m'udia dal cielo\ne scorto d'un soave et chiaro lume,\ntornai sempre devoto ai primi rami\net quando a terra son sparte le frondi\net quando il sol fa verdeggiar i poggi.\nSelve, sassi, campagne, fiumi et poggi,\nquanto è creato, vince et cangia il tempo:\nond'io cheggio perdono a queste frondi,\nse rivolgendo poi molt'anni il cielo\nfuggir disposi gl' invescati rami\ntosto ch'incominciai di veder lume.\nTanto mi piacque prima il dolce lume\nch'i' passai con diletto assai gran poggi\nper poter appressar gli amati rami:\nora la vita breve e 'l loco e 'l tempo\nmostranmi altro sentier di gire al cielo\net di far frutto, non pur fior' et frondi.\nAltr'amor, altre frondi et altro lume,\naltro salir al ciel per altri poggi\ncerco, ché n'é ben tempo, et altri rami.\n</canto>"}
{"text": "<canto>\nQuand'io v'odo parlar sí dolcemente\ncom'Amor proprio a' suoi seguaci instilla,\nl'acceso mio desir tutto sfavilla,\ntal che 'nfiammar devria l'anime spente.\nTrovo la bella donna allor presente,\novunque mi fu mai dolce o tranquilla\nne l'habito ch'al suon non d'altra squilla\nma di sospir' mi fa destar sovente.\nLe chiome a l'aura sparse, et lei conversa\nindietro veggio; et cosí bella riede\nnel cor, come colei che tien la chiave.\nMa 'l soverchio piacer, che s'atraversa\na la mia lingua, qual dentro ella siede\ndi mostrarla in palese ardir non ave.\n</canto>"}
{"text": "<canto>\nNé così bello il sol già mai levarsi\nquando 'l ciel fosse piú de nebbia scarco,\nné dopo pioggia vidi 'l celeste arco\nper l'aere in color' tanti varïarsi,\nin quanti fiammeggiando trasformarsi,\nnel dí ch'io presi l'amoroso incarco,\nquel viso al quale, et son nel mio dir parco,\nnulla cosa mortal pote aguagliarsi.\nI' vidi Amor che ' begli occhi volgea\nsoave sí, ch'ogni altra vista oscura\nda indi in qua m'incominciò apparere.\nSegnuccio, i' 'l vidi, et l'arco che tendea,\ntal che mia vita poi non fu secura,\net è sí vaga ancor del rivedere.\n</canto>"}
{"text": "<canto>\nPommi ove 'l sole occide i fiori et l'erba,\no dove vince lui il ghiaccio et la neve;\nponmi ov'è 'l carro suo temprato et leve,\net ov'è chi ce 'l rende, o chi ce 'l serba;\nponmi in humil fortuna, od in superba,\nal dolce aere sereno, al fosco et greve;\nponmi a la notte, al dí lungo ed al breve,\na la matura etate od a l'acerba;\nponmi in cielo, od in terra, od in abisso,\nin alto poggio, in valle ima et palustre,\nlibero spirto, od a' suoi membri affisso;\nponmi con fama oscura, o con illustre:\nsarò qual fui, vivrò com'io son visso,\ncontinüando il mio sospir trilustre.\n</canto>"}
{"text": "<canto>\nO d'ardente vertute ornata et calda\nalma gentil chui tante carte vergo;\no sol già d'onestate intero albergo,\ntorre in alto valor fondata et salda;\no fiamma, o rose sparse in dolce falda\ndi viva neve, in ch'io mi specchio e tergo;\no piacer onde l'ali al bel viso ergo,\nche luce sovra quanti il sol ne scalda:\ndel vostro nome, se mie rime intese\nfossin sí lunge, avrei pien Tyle et Battro,\nla Tana e 'l Nilo, Athlante, Olimpo et Calpe.\nPoi che portar nol posso in tutte et quattro\nparti del mondo, udrallo il bel paese\nch'Appennin parte, e 'l mar circonda et l'Alpe.\n</canto>"}
{"text": "<canto>\nQuando 'l voler che con duo sproni ardenti,\net con un duro fren, mi mena et regge\ntrapassa ad or ad or l'usata legge\nper far in parte i miei spirti contenti,\ntrova chi le paure et gli ardimenti\ndel cor profondo ne la fronte legge,\net vede Amor che sue imprese corregge\nfolgorar ne' turbati occhi pungenti.\nOnde, come collui che 'l colpo teme\ndi Giove irato, si ritragge indietro:\nché di gran temenza gran desire affrena.\nMa freddo foco et paventosa speme\nde l'alma che traluce come un vetro\ntalor sua dolce vista rasserena.\n</canto>"}
{"text": "<canto>\nNon Tesin, Po, Varo, Adige et Tebro,\nEufrate, Tigre, Nilo, Hermo, Indo et Gange,\nTana, Histro, Alpheo, Garona, e 'l mar che frange,\nRodano, Hibero, Ren, Sena, Albia, Era, Hebro;\nnon edra, abete, pin, faggio, o genebro,\nporia 'l foco allentar che 'l cor tristo ange,\nquant'un bel rio ch'ad ognor meco piange,\nco l'arboscel che 'n rime orno et celebro.\nQuesto un soccorso trovo tra gli assalti\nd'Amore, ove conven ch'armato viva\nla vita che trapassa a sí gran salti.\nCosí cresca il bel lauro in fresca riva,\net chi 'l piantò pensier' leggiadri et alti\nne la dolce ombra al suon de l'acque scriva.\n</canto>"}
{"text": "<canto>\nDi tempo in tempo mi si fa men dura\nl'angelica figura e 'l dolce riso,\net l'aria del bel viso\ne degli occhi leggiadri meno oscura.\nChe fanno meco omai questi sospiri\nche nascean di dolore\net mostravan di fore\nla mia angosciosa et desperata vita?\nS'aven che 'l volto in quella parte giri\nper acquetare il core,\nparmi vedere Amore\nmantener mia ragion, et darmi aita:\nné però trovo anchor guerra finita,\nné tranquillo ogni stato del cor mio,\nché piú m'arde 'l desio,\nquanto piú la speranza m'assicura.\n</canto>"}
{"text": "<canto>\n- Che fai alma? che pensi? avrem mai pace?\navrem mai tregua? od avrem guerra eterna? -\n- Che fia di noi, non so; ma, in quel ch'io scerna,\na' suoi begli occhi il mal nostro non piace. -\n- Che pro, se con quelli occhi ella ne face\ndi state un ghiaccio, un foco quando inverna? -\n- Ella non, ma colui che gli governa. -\n- Questo ch'è a noi, s'ella s'el vede, et tace? -\n- Talor tace la lingua, e 'l cor si lagna\nad alta voce, e 'n vista asciutta et lieta,\npiange dove mirando altri non 'l vede. -\n- Per tutto ciò la mente non s'acqueta,\nrompendo il duol che 'n lei s'accoglie et stagna,\nch'a gran speranza huom misero non crede.\n</canto>"}
{"text": "<canto>\nNon d'atra et tempestosa onda marina\nfuggío in porto già mai stanco nocchiero,\ncom'io dal fosco et torbido pensero\nfuggo ove 'l gran desio mi sprona e 'nchina.\nNé mortal vista mai luce divina\nvinse, come la mia quel raggio altero\ndel bel dolce soave bianco et nero,\nin che i suoi strali Amor dora et affina.\nCieco non già, ma pharetrato il veggo;\nnudo, se non quanto vergogna il vela;\ngarzon con ali: non pinto, ma vivo.\nIndi mi mostra quel ch'a molti cela,\nch'a parte a parte entro a' begli occhi leggo\nquant'io parlo d'Amore, et quant'io scrivo.\n</canto>"}
{"text": "<canto>\nQuesta humil fera, un cor di tigre o d'orsa,\nche 'n vista humana e 'n forma d'angel vène,\nin riso e 'n pianto, fra paura et spene\nmi rota sí ch'ogni mio stato inforsa.\nSe 'n breve non m'accoglie o non mi smorsa,\nma pur come suol far tra due mi tene,\nper quel ch'io sento al cor gir fra le vene\ndolce veneno, Amor, mia vita è corsa.\nNon pò piú la vertú fragile et stanca\ntante varïetati omai soffrire,\nche 'n un punto arde, agghiaccia, arrossa e 'nbianca.\nFuggendo spera i suoi dolor' finire,\ncome colei che d'ora in hora manca:\nché ben pò nulla chi non pò morire.\n</canto>"}
{"text": "<canto>\nIte, caldi sospiri, al freddo core,\nrompete il ghiaccio che Pietà contende,\net se prego mortale al ciel s'intende,\nmorte o mercé sia fine al mio dolore.\nIte, dolci penser', parlando fore\ndi quello ove 'l bel guardo non s'estende:\nse pur sua asprezza o mia stella n'offende,\nsarem fuor di speranza et fuor d'errore.\nDir se pò ben per voi, non forse a pieno,\nche 'l nostro stato è inquïeto et fosco,\nsí come 'l suo pacifico et sereno.\nGite securi omai, ch'Amor vèn vosco;\net ria fortuna pò ben venir meno,\ns'ai segni del mio sol l'aere conosco.\n</canto>"}
{"text": "<canto>\nLe stelle, il cielo et gli elementi a prova\ntutte lor arti et ogni extrema cura\nposer nel vivo lume, in cui Natura\nsi specchia, e 'l Sol ch'altrove par non trova.\nL'opra è sí altera, sí leggiadra et nova\nche mortal guardo in lei non s'assecura:\ntanta negli occhi bei for di misura\npar ch'Amore et dolcezza et gratia piova.\nL'aere percosso da' lor dolci rai\ns'infiamma d'onestate, et tal diventa,\nche 'l dir nostro e 'l penser vince d'assai.\nBasso desir non è ch'ivi si senta,\nma d'onor, di vertute: or quando mai\nfu per somma beltà vil voglia spenta?\n</canto>"}
{"text": "<canto>\nNon fur ma' Giove et Cesare sí mossi,\na folminar collui, questo a ferire,\nche Pietà non avesse spente l'ire,\ne lor de l'usate arme ambeduo scossi.\nPiangea madonna, e 'l mio signor ch'i' fossi\nvolse a vederla, et i suoi lamenti a udire,\nper colmarmi di doglia et di desire,\net ricercarmi le medolle et gli ossi.\nQuel dolce pianto mi depinse Amore,\nanzi scolpío, et que' detti soavi\nmi scrisse entro un diamante in mezzo 'l core;\nove con salde ed ingegnose chiavi\nancor torna sovente a trarne fore\nlagrime rare et sospir' lunghi et gravi.\n</canto>"}
{"text": "<canto>\nI' vidi in terra angelici costumi\net celesti bellezze al mondo sole,\ntal che di rimembrar mi giova et dole,\nché quant'io miro par sogni, ombre et fumi;\net vidi lagrimar que' duo bei lumi,\nch'àn fatto mille volte invidia al sole;\net udí' sospirando dir parole\nche farian gire i monti et stare i fiumi.\nAmor, Senno, Valor, Pietate, et Doglia\nfacean piangendo un piú dolce concento\nd'ogni altro che nel mondo udir si soglia;\ned era il cielo a l'armonia sí intento\nche non se vedea in ramo mover foglia,\ntanta dolcezza avea pien l'aere e 'l vento.\n</canto>"}
{"text": "<canto>\nQuel sempre acerbo et honorato giorno\nmandò sí al cor l'imagine sua viva\nche 'ngegno o stil non fia mai che 'l descriva,\nma spesso a lui co la memoria torno.\nL'atto d'ogni gentil pietate adorno,\ne 'l dolce amaro lamentar ch'i' udiva,\nfacean dubbiar, se mortal donna o diva\nfosse che 'l ciel rasserenava intorno.\nLa testa òr fino, et calda neve il volto,\nhebeno i cigli, et gli occhi eran due stelle,\nonde Amor l'arco non tendeva in fallo;\nperle et rose vermiglie, ove l'accolto\ndolor formava ardenti voci et belle;\nfiamma i sospir', le lagrime cristallo.\n</canto>"}
{"text": "<canto>\nOve ch'i' posi gli occhi lassi o giri\nper quetar la vaghezza che gli spinge,\ntrovo chi bella donna ivi depinge\nper far sempre mai verdi i miei desiri.\nCon leggiadro dolor par ch'ella spiri\nalta pietà che gentil core stringe:\noltra la vista, agli orecchi orna e 'nfinge\nsue voci vive et suoi sancti sospiri.\nAmor e 'l ver fur meco a dir che quelle\nch'i' vidi, eran bellezze al mondo sole,\nmai non vedute piú sotto le stelle.\nNé sí pietose et sí dolci parole\ns'udiron mai, né lagrime sí belle\ndi sí belli occhi uscir vide mai 'l sole.\n</canto>"}
{"text": "<canto>\nIn qual parte del ciel, in quale idea\nera l'exempio, onde Natura tolse\nquel bel viso leggiadro, in ch'ella volse\nmostrar qua giú quanto lassú potea?\nQual nimpha in fonti, in selve mai qual dea,\nchiome d'oro sí fino a l'aura sciolse?\nquando un cor tante in sé vertuti accolse?\nbenché la somma è di mia morte rea.\nPer divina bellezza indarno mira\nchi gli occhi de costei già mai non vide\ncome soavemente ella gli gira;\nnon sa come Amor sana, et come ancide,\nchi non sa come dolce ella sospira,\net come dolce parla, et dolce ride.\n</canto>"}
{"text": "<canto>\nAmor et io sí pien' di meraviglia\ncome chi mai cosa incredibil vide,\nmiriam costei quand'ella parla o ride\nche sol se stessa, et nulla altra, simiglia.\nDal bel seren de le tranquille ciglia\nsfavillan sí le mie due stelle fide,\nch'altro lume non è ch'infiammi et guide\nchi d'amar altamente si consiglia.\nQual miracolo è quel, quando tra l'erba\nquasi un fior siede, over quand'ella preme\ncol suo candido seno un verde cespo!\nQual dolcezza è ne la stagione acerba\nvederla ir sola co i pensier' suoi inseme,\ntessendo un cerchio a l'oro terso et crespo!\n</canto>"}
{"text": "<canto>\nO passi sparsi, o pensier' vaghi et pronti,\no tenace memoria, o fero ardore,\no possente desire, o debil core,\noi occhi miei, occhi non già, ma fonti!\nO fronde, honor de le famose fronti,\no sola insegna al gemino valore!\nO faticosa vita, o dolce errore,\nche mi fate ir cercando piagge et monti!\nO bel viso ove Amor inseme pose\ngli sproni e 'l fren ond'el mi punge et volve,\ncome a lui piace, et calcitrar non vale!\nO anime gentili et amorose,\ns'alcuna à 'l mondo, et voi nude ombre et polve,\ndeh ristate a veder quale è 'l mio male.\n</canto>"}
{"text": "<canto>\nLieti fiori et felici, et ben nate herbe\nche madonna pensando premer sòle;\npiaggia ch'ascolti sue dolci parole,\net del bel piede alcun vestigio serbe;\nschietti arboscelli et verdi frondi acerbe,\namorosette et pallide vïole;\nombrose selve, ove percote il sole\nche vi fa co' suoi raggi alte et superbe;\no soave contrada, o puro fiume,\nche bagni il suo bel viso et gli occhi chiari\net prendi qualità dal vivo lume;\nquanto v'invidio gli atti honesti et cari!\nNon fia in voi scoglio omai che per costume\nd'arder co la mia fiamma non impari.\n</canto>"}
{"text": "<canto>\nAmor, che vedi ogni pensero aperto\ne i duri passi onde tu sol mi scorgi,\nnel fondo del mio cor gli occhi tuoi porgi,\na te palese, a tutt'altri coverto.\nSai quel che per seguirte ò già sofferto:\net tu pur via di poggio in poggio sorgi,\ndi giorno in giorno, et di me non t'accorgi\nche son sí stanco, e 'l sentier m'è troppo erto.\nBen veggio io di lontano il dolce lume\nove aspre vie mi sproni et giri,\nma non ò come tu da volar piume.\nAssai contenti lasci i miei desiri,\npur che ben desïando i' mi consume,\nné le dispiaccia che per lei sospiri.\n</canto>"}
{"text": "<canto>\nOr che 'l ciel et la terra e 'l vento tace\net le fere e gli augelli il sonno affrena,\nNotte il carro stellato in giro mena\net nel suo letto il mar senz'onda giace,\nveggio, penso, ardo, piango; et chi mi sface\nsempre m'è inanzi per mia dolce pena:\nguerra è 'l mio stato, d'ira et di duol piena,\net sol di lei pensando ò qualche pace.\nCosí sol d'una chiara fonte viva\nmove 'l dolce et l'amaro ond'io mi pasco;\nuna man sola mi risana et punge;\ne perché 'l mio martir non giunga a riva,\nmille volte il dí moro et mille nasco,\ntanto da la salute mia son lunge.\n</canto>"}
{"text": "<canto>\nCome 'l candido pie' per l'erba fresca\ni dolci passi honestamente move,\nvertú che 'ntorno i fiori apra et rinove,\nde le tenere piante sue par ch'esca.\nAmor che solo i cor' leggiadri invesca\nné degna di provar sua forza altrove,\nda' begli occhi un piacer sí caldo piove\nch'i' non curo altro ben né bramo altr'ésca.\nEt co l'andar et col soave sguardo\ns'accordan le dolcissime parole,\net l'atto mansüeto, humile et tardo.\nDi tai quattro faville, et non già sole,\nnasce 'l gran foco, di ch'io vivo et ardo,\nche son fatto un augel notturno al sole.\n</canto>"}
{"text": "<canto>\nS'i' fussi stato fermo a la spelunca\nlà dove Apollo diventò profeta,\nFiorenza avria forse oggi il suo poeta,\nnon pur Verona et Mantoa et Arunca;\nma perché 'l mio terren piú non s'ingiunca\nde l'humor di quel sasso, altro pianeta\nconven ch'i' segua, et del mio campo mieta\nlappole et stecchi co la falce adunca.\nL'oliva è secca, et è rivolta altrove\nl'acqua che di Parnaso si deriva,\nper cui in alcun tempo ella fioriva.\nCosí sventura over colpa mi priva\nd'ogni buon fructo, se l'etterno Giove\nde la sua gratia sopra me non piove.\n</canto>"}
{"text": "<canto>\nQuando Amor i belli occhi a terra inchina\ne i vaghi spirti in un sospiro accoglie\nco le sue mani, et poi in voce gli scioglie,\nchiara, soave, angelica, divina,\nsento far del mio cor dolce rapina,\net sí dentro cangiar penseri et voglie,\nch'i' dico: Or fien di me l'ultime spoglie,\nse 'l ciel sí honesta morte mi destina.\nMa 'l suon che di dolcezza i sensi lega\ncol gran desir d'udendo esser beata\nl'anima al dipartir presta raffrena.\nCosí mi vivo, et cosí avolge et spiega\nlo stame de la vita che m'è data,\nquesta sola fra noi del ciel sirena.\n</canto>"}
{"text": "<canto>\nAmor mi manda quel dolce pensero\nche secretario anticho è fra noi due,\net mi conforta, et dice che non fue\nmai come or presto a quel ch'io bramo et spero.\nIo, che talor menzogna et talor vero\nò ritrovato le parole sue,\nnon so s'i' 'l creda, et vivomi intra due,\nné sí né no nel cor mi sona intero.\nIn questa passa 'l tempo, et ne lo specchio\nmi veggio andar ver' la stagion contraria\na sua impromessa, et a la mia speranza.\nOr sia che pò: già sol io non invecchio;\ngià per etate il mio desir non varia;\nben temo il viver breve che n'avanza.\n</canto>"}
{"text": "<canto>\nPien d'un vago penser che me desvia\nda tutti gli altri, et fammi al mondo ir solo,\nad or ad ora a me stesso m'involo\npur lei cercando che fuggir devria;\net veggiola passar sí dolce et ria\nche l'alma trema per levarsi a volo,\ntal d'armati sospir' conduce stuolo\nquesta bella d'Amor nemica, et mia.\nBen s'i' non erro di pietate un raggio\nscorgo fra 'l nubiloso, altero ciglio,\nche 'n parte rasserena il cor doglioso:\nallor raccolgo l'alma, et poi ch'i' aggio\ndi scovrirle il mio mal preso consiglio,\ntanto gli ò a dir, che 'ncominciar non oso.\n</canto>"}
{"text": "<canto>\nPiú volte già dal bel sembiante humano\nò preso ardir co le mie fide scorte\nd'assalir con parole honeste accorte\nla mia nemica in atto humile et piano.\nFanno poi gli occhi suoi mio penser vano\nperch'ogni mia fortuna, ogni mia sorte,\nmio ben, mio male, et mia vita, et mia morte,\nquei che solo il pò far, l'à posto in mano.\nOnd'io non poté' mai formar parola\nch'altro che da me stesso fosse intesa:\ncosí m'ha fatto Amor tremante et fioco.\nE veggi' or ben che caritate accesa\nlega la lingua altrui, gli spirti invola:\nchi pò dir com'egli arde, è 'n picciol foco.\n</canto>"}
{"text": "<canto>\nGiunto m'à Amor fra belle et crude braccia,\nche m'ancidono a torto; et s'io mi doglio,\ndoppia 'l martir; onde pur, com'io soglio,\nil meglio è ch'io mi mora amando, et taccia:\nché poria questa il Ren qualor piú agghiaccia\narder con gli occhi, et rompre ogni aspro scoglio;\net à sí egual a le bellezze orgoglio,\nche di piacer altrui par che le spiaccia.\nNulla posso levar io per mi' 'ngegno\ndel bel diamante, ond'ell'à il cor sí duro;\nl'altro è d'un marmo che si mova et spiri:\nned ella a me per tutto 'l suo disdegno\ntorrà già mai, né per sembiante oscuro,\nle mie speranze, e i miei dolci sospiri.\n</canto>"}
{"text": "<canto>\nO Invidia nimica di vertute,\nch'a' bei principii volentier contrasti,\nper qual sentier cosí tacita intrasti\nin quel bel petto, et con qual' arti il mute?\nDa radice n'ài svelta mia salute:\ntroppo felice amante mi mostrasti\na quella che' miei preghi humili et casti\ngradí alcun tempo, or par ch'odi et refute.\nNé però che con atti acerbi et rei\ndel mio ben pianga, et del mio pianger rida,\nporia cangiar sol un de' pensier' mei;\nnon, perché mille volte il dí m'ancida,\nfia ch'io non l'ami, et ch'i' non speri in lei:\nche s'ella mi spaventa, Amor m'affida.\n</canto>"}
{"text": "<canto>\nMirando 'l sol de' begli occhi sereno,\nove è chi spesso i miei depinge et bagna,\ndal cor l'anima stanca si scompagna\nper gir nel paradiso suo terreno.\nPoi trovandol di dolce et d'amar pieno,\nquant'al mondo si tesse, opra d'aragna\nvede: onde seco et con Amor si lagna,\nch'à sí caldi gli spron', sí duro 'l freno.\nPer questi extremi duo contrari et misti,\nor con voglie gelate, or con accese\nstassi cosí fra misera et felice;\nma pochi lieti, et molti penser' tristi,\ne 'l piú si pente de l'ardite imprese:\ntal frutto nasce di cotal radice.\n</canto>"}
{"text": "<canto>\nFera stella (se 'l cielo à forza in noi\nquant'alcun crede) fu sotto ch'io nacqui,\net fera cuna, dove nato giacqui,\net fera terra, ove' pie' mossi poi;\net fera donna, che con gli occhi suoi,\net con l'arco a cui sol per segno piacqui,\nfe' la piaga onde, Amor, teco non tacqui,\nche con quell'arme risaldar la pôi.\nMa tu prendi a diletto i dolor' miei:\nella non già, perché non son piú duri,\ne 'l colpo è di saetta, et non di spiedo.\nPur mi consola che languir per lei\nmeglio è, che gioir d'altra; et tu me 'l giuri\nper l'orato tuo strale, et io tel credo.\n</canto>"}
{"text": "<canto>\nQuando mi vène inanzi il tempo e 'l loco\nov'i' perdei me stesso, e 'l caro nodo\nond'Amor di sua man m'avinse in modo\nche l'amar mi fe' dolce, e 'l pianger gioco,\nsolfo et ésca son tutto, e 'l cor un foco\nda quei soavi spirti, i quai sempre odo,\nacceso dentro sí, ch'ardendo godo,\net di ciò vivo, et d'altro mi cal poco.\nQuel sol, che solo agli occhi miei resplende,\nco i vaghi raggi anchor indi mi scalda\na vespro tal qual era oggi per tempo;\net cosí di lontan m'alluma e 'ncende,\nche la memoria ad ognor fresca et salda\npur quel nodo mi mostra e 'l loco e 'l tempo.\n</canto>"}
{"text": "<canto>\nPer mezz'i boschi inhospiti et selvaggi,\nonde vanno a gran rischio uomini et arme,\nvo securo io, ché non pò spaventarme\naltri che 'l sol ch'à d'amor vivo i raggi;\net vo cantando (o penser' miei non saggi!)\nlei che 'l ciel non poria lontana farme,\nch'i' l'ò negli occhi, et veder seco parme\ndonne et donzelle, et son abeti et faggi.\nParme d'udirla, udendo i rami et l'òre\net le frondi, et gli augei lagnarsi, et l'acque\nmormorando fuggir per l'erba verde.\nRaro un silentio, un solitario horrore\nd'ombrosa selva mai tanto mi piacque:\nse non che dal mio sol troppo si perde.\n</canto>"}
{"text": "<canto>\nMille piagge in un giorno et mille rivi\nmostrato m'à per la famosa Ardenna\nAmor, ch'a' suoi le piante e i cori impenna\nper fargli al terzo ciel volando ir vivi.\nDolce m'è sol senz'arme esser stato ivi,\ndove armato fier Marte, et non acenna,\nquasi senza governo et senza antenna\nlegni in mar, pien di penser' gravi et schivi.\nPur giunto al fin de la giornata oscura,\nrimembrando ond'io vegno, et con quai piume,\nsento di troppo ardir nascer paura.\nMa 'l bel paese e 'l difectoso fiume\ncon serena accoglienza rassecura\nil cor già vòlto ov'abita il suo lume.\n</canto>"}
{"text": "<canto>\nAmor mi sprona in un tempo et affrena,\nassecura et spaventa, arde et agghiaccia,\ngradisce et sdegna, a sé mi chiama et scaccia,\nor mi tene in speranza et or in pena,\nor alto or basso il meo cor lasso mena:\nonde 'l vago desir perde la traccia\ne 'l suo sommo piacer per che li spiaccia,\nd'error sí novo la mia mente è piena.\nUn amico penser le mostra il vado,\nnon d'acqua che per gli occhi si resolva,\nda gir tosto ove spera esser contenta;\npoi, quasi maggior forza indi la svolva,\nconven ch'altra via segua, et mal suo grado\na la sua lunga, et mia, morte consenta.\n</canto>"}
{"text": "<canto>\nGeri, quando talor meco s'adira\nla mia dolce nemica, ch'è sí altèra,\nun conforto m'è dato ch'i' non pèra,\nsolo per cui vertú l'alma respira.\nOvunque ella sdegnando li occhi gira\n(che di luce privar mia vita spera?)\nle mostro i miei pien' d'umiltà sí vera,\nch'a forza ogni suo sdegno indietro tira.\nE cciò non fusse, andrei non altramente\na veder lei, che 'l volto di Medusa,\nche facea marmo diventar la gente.\nCosí dunque fa' tu: ch'i' veggio exclusa\nogni altra aita, e 'l fuggir val nïente\ndinanzi a l'ali che 'l signor nostro usa.\n</canto>"}
{"text": "<canto>\nPo, ben puo' tu portartene la scorza\ndi me con tue possenti et rapide onde,\nma lo spirto ch'iv'entro si nasconde\nnon cura né di tua né d'altrui forza;\nlo qual senz'alternar poggia con orza\ndritto perl'aure suo desir seconde,\nbattendo l'ali verso l'aurea fronde,\nl'acqua e 'l vento e la vela e i remi sforza.\nRe degli altri, superbo altero fiume,\nche 'ncontri 'l sol quando e'ne mena 'l giorno,\ne 'n ponente abandoni un piú bel lume,\ntu te ne vai col mio mortal sul corno;\nl'altro coverto d'amorose piume\ntorna volando al suo dolce soggiorno.\n</canto>"}
{"text": "<canto>\nAmor fra l'erbe una leggiadra rete\nd'oro et di perle tese sott'un ramo\ndell'arbor sempre verde ch'i' tant'amo,\nbenche n'abbia ombre piú triste che liete.\nL'ésca fu 'l seme ch'egli sparge et miete,\ndolce et acerbo, ch'i' pavento et bramo;\nle note non fur mai, dal dí ch'Adamo\naperse gli occhi, sí soavi et quete.\nE 'l chiaro lume che sparir fa 'l sole\nfolgorava d'intorno: e 'l fune avolto\nera la man ch'avorio et neve avanza.\nCosí caddi a la rete, et qui m'àn colto\ngli atti vaghi et l'angeliche parole,\ne 'l piacer e 'l desire et la speranza.\n</canto>"}
{"text": "<canto>\nAmor, che 'ncende il cor d'ardente zelo,\ndi gelata paura il tèn constretto,\net qual sia piú, fa dubbio a l'intellecto,\nla speranza o 'l temor, la fiamma o 'l gielo.\nTrem'al piú caldo, ard'al piú freddo cielo,\nsempre pien di desire et di sospetto,\npur come donna in un vestire schietto\nceli un huom vivo, o sotto un picciol velo.\nDi queste pene è mia propia la prima,\narder dí et notte; et quanto è 'l dolce male\nné 'n penser cape, nonche 'n versi o 'n rima;\nl'altra non già: ché 'l mio bel foco è tale\nch'ogni uom pareggia; et del suo lume in cima\nchi volar pensa, indarno spiega l'ale.\n</canto>"}
{"text": "<canto>\nSe 'l dolce sguardo di costei m'ancide,\net le soavi parolette accorte,\net s'Amor sopra me la fa sí forte\nsol quando parla, over quando sorride,\nlasso, che fia, se forse ella divide,\no per mia colpa o per malvagia sorte,\ngli occhi suoi da Mercé, sí che di morte,\nlà dove or m'assicura, allor mi sfide?\nPerò s'i' tremo, et vo col cor gelato,\nqualor veggio cangiata sua figura,\nquesto temer d'antiche prove è nato.\nFemina è cosa mobil per natura:\nond'io so ben ch'un amoroso stato\nin cor di donna picciol tempo dura.\n</canto>"}
{"text": "<canto>\nAmor, Natura, et la bella alma humile,\nov'ogn'altra vertute alberga et regna,\ncontra men son giurati: Amor s'ingegna\nch'i' mora a fatto, e 'n ciò segue suo stile;\nNatura tèn costei d'un sí gentile\nlaccio, che nullo sforzo è che sostegna;\nella è sí schiva, ch'abitar non degna\npiú ne la vita faticosa et vile.\nCosí lo spirto d'or in or vèn meno\na quelle belle care membra honeste\nche specchio eran di vera leggiadria;\net s'a Morte Pietà non stringe 'l freno,\nlasso, ben veggio in che stato son queste\nvane speranze, ond'io viver solia.\n</canto>"}
{"text": "<canto>\nQuesta fenice de l'aurata piuma\nal suo bel collo, candido, gentile,\nforma senz'arte un sí caro monile,\nch'ogni cor addolcisce, e 'l mio consuma:\nforma un diadema natural ch'alluma\nl'aere d'intorno; e 'l tacito focile\nd'Amor tragge indi un liquido sottile\nfoco che m'arde a la piú algente bruma.\nPurpurea vesta d'un ceruleo lembo\nsparso di rose i belli homeri vela:\nnovo habito, et bellezza unica et sola.\nFama ne l'odorato et ricco grembo\nd'arabi monti lei ripone et cela,\nche per lo nostro ciel sí altera vola.\n</canto>"}
{"text": "<canto>\nSe Virgilio et Homero avessin visto\nquel sole il qual vegg'io con gli occhi miei,\ntutte lor forze in dar fama a costei\navrian posto, et l'un stil coll'altro misto:\ndi che sarebbe Enea turbato et tristo,\nAchille, Ulixe et gli altri semidei,\net quel che resse anni cinquantasei\nsí bene il mondo et quel ch'ancise Egisto.\nQuel fior anticho di vertuti et d'arme\ncome sembiante stella ebbe con questo\nnovo fior d'onestate et di bellezze!\nEnnio di quel cantò ruvido carme,\ndi quest'altro io: et oh pur non molesto\ngli sia il mio ingegno, e 'l mio lodar non sprezze!\n</canto>"}
{"text": "<canto>\nGiunto Alexandro a la famosa tomba\ndel fero Achille, sospirando disse:\nO fortunato, che sí chiara tromba\ntrovasti, et chi di te sí alto scrisse!\nMa questa pura et candida colomba\na cui non so s'al mondo mai par visse,\nnel mio stil frale assai poco rimbomba:\ncosí son le sue sorti a ciascun fisse.\nChé d'Omero dignissima et d'Orpheo,\no del pastor ch'anchor Mantova honora,\nch'andassen sempre lei sola cantando,\nstella difforme et fato sol qui reo\ncommise a tal che 'l suo bel nome adora,\nma forse scema sue lode parlando.\n</canto>"}
{"text": "<canto>\nAlmo Sol, quella fronde ch'io sola amo,\ntu prima amasti, or sola al bel soggiorno\nverdeggia, et senza par poi che l'addorno\nsuo male et nostro vide in prima Adamo.\nStiamo a mirarla: i' ti pur prego et chiamo,\no Sole; et tu pur fuggi, et fai d'intorno\nombrare i poggi, et te ne porti il giorno,\net fuggendo mi toi quel ch'i' piú bramo.\nL'ombra che cade da quel' humil colle,\nove favilla il mio soave foco,\nove 'l gran lauro fu picciola verga,\ncrescendo mentr'io parlo, agli occhi tolle\nla dolce vista del beato loco,\nove 'l mio cor co la sua donna alberga.\n</canto>"}
{"text": "<canto>\nPassa la nave mia colma d'oblio\nper aspro mare, a mezza notte il verno,\nenfra Scilla et Caribdi; et al governo\nsiede 'l signore, anzi 'l nimico mio.\nA ciascun remo un penser pronto et rio\nche la tempesta e 'l fin par ch'abbi a scherno;\nla vela rompe un vento humido eterno\ndi sospir', di speranze, et di desio.\nPioggia di lagrimar, nebbia di sdegni\nbagna et rallenta le già stanche sarte,\nche son d'error con ignorantia attorto.\nCelansi i duo mei dolci usati segni;\nmorta fra l'onde è la ragion et l'arte,\ntal ch'incomincio a desperar del porto.\n</canto>"}
{"text": "<canto>\nUna candida cerva sopra l'erba\nverde m'apparve, con duo corna d'oro,\nfra due riviere, all'ombra d'un alloro,\nlevando 'l sole a la stagione acerba.\nEra sua vista sí dolce superba,\nch'i' lasciai per seguirla ogni lavoro:\ncome l'avaro che 'n cercar tesoro\ncon diletto l'affanno disacerba.\n\" Nessun mi tocchi - al bel collo d'intorno\nscritto avea di diamanti et di topazi - :\nlibera farmi al mio Cesare parve \".\nEt era 'l sol già vòlto al mezzo giorno,\ngli occhi miei stanchi di mirar, non sazi,\nquand'io caddi ne l'acqua, et ella sparve.\n</canto>"}
{"text": "<canto>\nSí come eterna vita è veder Dio,\nné piú si brama, né bramar piú lice,\ncosí me, donna, il voi veder, felice\nfa in questo breve et fraile viver mio.\nNé voi stessa com'or bella vid'io\ngià mai, se vero al cor l'occhio ridice:\ndolce del mio penser hora beatrice,\nche vince ogni alta speme, ogni desio.\nEt se non fusse il suo fuggir sí ratto,\npiú non demanderei: che s'alcun vive\nsol d'odore, e tal fama fede acquista,\nalcun d'acqua o di foco, e 'l gusto e 'l tatto\nacquetan cose d'ogni dolzor prive,\ni' perché non de la vostra alma vista?\n</canto>"}
{"text": "<canto>\nStiamo, Amor, a veder la gloria nostra,\ncose sopra natura altere et nove:\nvedi ben quanta in lei dolcezza piove,\nvedi lume che 'l cielo in terra mostra,\nvedi quant'arte dora e 'mperla e 'nostra\nl'abito electo, et mai non visto altrove,\nche dolcemente i piedi et gli occhi move\nper questa di bei colli ombrosa chiostra.\nL'erbetta verde e i fior' di color' mille\nsparsi sotto quel' elce antiqua et negra\npregan pur che 'l bel pe' li prema o tocchi;\ne 'l ciel di vaghe et lucide faville\ns'accende intorno, e 'n vista si rallegra\nd'esser fatto seren da sí belli occhi.\n</canto>"}
{"text": "<canto>\nPasco la mente d'un sí nobil cibo,\nch'ambrosia et nectar non invidio a Giove,\nché, sol mirando, oblio ne l'alma piove\nd'ogni altro dolce, et Lethe al fondo bibo.\nTalor ch'odo dir cose, e 'n cor describo,\nper che da sospirar sempre ritrove,\nrapto per man d'Amor, né so ben dove,\ndoppia dolcezza in un volto delibo:\nché quella voce infin al ciel gradita\nsuona in parole sí leggiadre et care,\nche pensar no 'l poria chi non l'à udita.\nAllor insieme, in men d'un palmo, appare\nvisibilmente quanto in questa vita\narte, ingegno et Natura e 'l Ciel pò fare.\n</canto>"}
{"text": "<canto>\nL'aura gentil, che rasserena i poggi\ndestando i fior' per questo ombroso bosco,\nal soave suo spirto riconosco,\nper cui conven che 'n pena e 'n fama poggi.\nPer ritrovar ove 'l cor lasso appoggi,\nfuggo dal mi' natio dolce aere tosco;\nper far lume al penser torbido et fosco,\ncerco 'l mio sole et spero vederlo oggi.\nNel qual provo dolcezze tante et tali\nch'Amor per forza a lui mi riconduce;\npoi sí m'abbaglia che 'l fuggir m'è tardo.\nI' chiedrei a scampar, non arme, anzi ali;\nma perir mi dà 'l ciel per questa luce,\nché da lunge mi struggo et da presso ardo.\n</canto>"}
{"text": "<canto>\nDi dí in dí vo cangiando il viso e 'l pelo,\nné però smorso i dolce inescati hami,\nné sbranco i verdi et invescati rami\nde l'arbor che né sol cura né gielo.\nSenz'acqua il mare et senza stelle il cielo\nfia inanzi ch'io non sempre tema et brami\nla sua bell'ombra, et ch'i' non odi et ami\nl'alta piaga amorosa, che mal celo.\nNon spero del mio affanno aver mai posa,\ninfin ch'i' mi disosso et snervo et spolpo,\no la nemica mia pietà n'avesse.\nEsser pò in prima ogni impossibil cosa,\nch'altri che morte, od ella, sani 'l colpo\nch'Amor co' suoi belli occhi al cor m'impresse.\n</canto>"}
{"text": "<canto>\nL'aura serena che fra verdi fronde\nmormorando a ferir nel volto viemme,\nfammi risovenir quand'Amor diemme\nle prime piaghe, sí dolci profonde;\ne 'l bel viso veder, ch'altri m'asconde,\nche sdegno o gelosia celato tiemme;\net le chiome or avolte in perle e 'n gemme,\nallora sciolte, et sovra òr terso bionde:\nle quali ella spargea sí dolcemente,\net raccogliea con sí leggiadri modi,\nche ripensando ancor trema la mente;\ntorsele il tempo poi in piú saldi nodi,\net strinse 'l cor d'un laccio sí possente,\nche Morte sola fia ch'indi lo snodi.\n</canto>"}
{"text": "<canto>\nL'aura celeste che 'n quel verde lauro\nspira, ov'Amor ferí nel fianco Apollo,\net a me pose un dolce giogo al collo,\ntal che mia libertà tardi restauro,\npò quello in me che nel gran vecchio mauro\nMedusa quando in selce transformollo;\nné posso dal bel nodo omai dar crollo,\nlà 've il sol perde, non pur l'ambra, o l'auro:\ndico le chiome bionde, e 'l crespo laccio,\nche sí soavemente lega et stringe\nl'alma che d'umiltate e non d'altr'armo.\nL'ombra sua sola fa 'l mio cor un ghiaccio,\net di bianca paura il viso tinge;\nma li occhi ànno vertú di farne un marmo.\n</canto>"}
{"text": "<canto>\nL'aura soave al sole spiega et vibra\nl'auro ch'Amor di sua man fila et tesse\nlà da' begli occhi, et de le chiome stesse\nlega 'l cor lasso, e i lievi spirti cribra.\nNon ò medolla in osso, o sangue in fibra,\nch'i' non senta tremar, pur ch'i' m'apresse\ndove è chi morte et vita inseme, spesse\nvolte, in frale bilancia appende et libra,\nvedendo ardere i lumi ond'io m'accendo,\net folgorare i nodi ond'io son preso,\nor su l'omero dextro et or sul manco.\nI' nol posso ridir, ché nol comprendo:\nda ta' due luci è l'intellecto offeso,\net di tanta dolcezza oppresso et stanco.\n</canto>"}
{"text": "<canto>\nO bella man, che mi destringi 'l core,\ne 'n poco spatio la mia vita chiudi;\nman ov'ogni arte et tutti i lor studi\nposer Natura e 'l Ciel per farsi honore;\ndi cinque perle orïental' colore,\net sol ne le mie piaghe acerbi et crudi,\nditi schietti soavi, a tempo ignudi\nconsente or voi, per arricchirme, Amore.\nCandido leggiadretto et caro guanto,\nche copria netto avorio et fresche rose,\nchi vide al mondo mai sí dolci spoglie?\nCosí avess'io del bel velo altrettanto!\nO incostantia de l'umane cose!\nPur questo è furto, et vien chi me ne spoglie.\n</canto>"}
{"text": "<canto>\nNon pur quell'una bella ignuda mano,\nche con grave mio danno si riveste,\nma l'altra et le duo braccia accorte et preste\nson a stringere il cor timido et piano.\nLacci Amor mille, et nesun tende invano,\nfra quelle vaghe nove forme honeste\nch'adornan sí l'alto habito celeste,\nch'agiunger nol pò stil né 'ngegno humano:\nli occhi sereni et le stellanti ciglia,\nla bella bocca angelica, di perle\npiena et di rose et di dolci parole,\nche fanno altrui tremar di meraviglia,\net la fronte, et le chiome, ch'a vederle\ndi state, a mezzo dí, vincono il sole.\n</canto>"}
{"text": "<canto>\nMia ventura et Amor m'avean sí adorno\nd'un bello aurato et serico trapunto,\nch'al sommo del mio ben quasi era aggiunto,\npensando meco: A chi fu quest'intorno?\nNé mi riede a la mente mai quel giorno\nche mi fe' ricco et povero in un punto,\nch'i' non sia d'ira et di dolor compunto,\npien di vergogna et d'amoroso scorno,\nche la mia nobil preda non piú stretta\ntenni al bisogno, et non fui piú costante\ncontra lo sforzo sol d'una angioletta;\no, fugendo, ale non giunsi a le piante,\nper far almen di quella man vendetta\nche de li occhi mi trahe lagrime tante.\n</canto>"}
{"text": "<canto>\nD'un bel chiaro polito et vivo ghiaccio\nmove la fiamma che m'incende et strugge,\net sí le vène e 'l cor m'asciuga et sugge\nche 'nvisibilmente i' mi disfaccio.\nMorte, già per ferire alzato 'l braccio,\ncome irato ciel tona o leon rugge,\nva perseguendo mia vita che fugge;\net io, pien di paura, tremo et taccio.\nBen poria anchor Pietà con Amor mista,\nper sostegno di me, doppia colonna\nporsi fra l'alma stancha e 'l mortal colpo;\nma io nol credo, né 'l conosco in vista\ndi quella dolce mia nemica et donna:\nné di ciò lei, ma mia ventura incolpo.\n</canto>"}
{"text": "<canto>\nLasso, ch'i' ardo, et altri non me 'l crede;\nsí crede ogni uom, se non sola colei\nche sovr'ogni altra, et ch'i' sola, vorrei:\nella non par che 'l creda, et sí sel vede.\nInfinita bellezza et poca fede,\nnon vedete voi 'l cor nelli occhi mei?\nSe non fusse mia stella, i' pur devrei\nal fonte di pietà trovar mercede.\nQuest'arder mio, di che vi cal sí poco,\ne i vostri honori, in mie rime diffusi,\nne porian infiammar fors'anchor mille:\nch'i' veggio nel penser, dolce mio foco,\nfredda una lingua et duo belli occhi chiusi\nrimaner, dopo noi, pien' di faville.\n</canto>"}
{"text": "<canto>\nAnima, che diverse cose tante\nvedi, odi et leggi et parli et scrivi et pensi;\nocchi miei vaghi, et tu, fra li altri sensi,\nche scorgi al cor l'alte parole sante:\nper quanto non vorreste o poscia od ante\nesser giunti al camin che sí mal tiensi,\nper non trovarvi i duo bei lumi accensi,\nné l'orme impresse de l'amate piante?\nOr con sí chiara luce, et con tai segni,\nerrar non dêsi in quel breve vïaggio,\nche ne pò far d'etterno albergo degni.\nSfòrzati al cielo, o mio stancho coraggio,\nper la nebbia entro de' suoi dolci sdegni,\nseguendo i passi honesti e 'l divo raggio.\n</canto>"}
{"text": "<canto>\nDolci ire, dolci sdegni et dolci paci,\ndolce mal, dolce affanno et dolce peso,\ndolce parlare, et dolcemente inteso,\nor di dolce òra, or pien di dolci faci:\nalma, non ti lagnar, ma soffra et taci,\net tempra il dolce amaro, che n'à offeso,\ncol dolce honor che d'amar quella ài preso\na cui io dissi: Tu sola mi piaci.\nForse anchor fia chi sospirando dica,\ntinto di dolce invidia: Assai sostenne\nper bellissimo amor quest'al suo tempo.\nAltri: O fortuna agli occhi miei nemica,\nperché non la vid'io? perché non venne\nella piú tardi, over io piú per tempo?\n</canto>"}
{"text": "<canto>\nS'i' 'l dissi mai, ch'i' vegna in odio a quella\ndel cui amor vivo, et senza 'l qual morrei;\ns'i' 'l dissi, che miei dí sian pochi et rei,\net di vil signoria l'anima ancella;\ns'i' 'l dissi, contra me s'arme ogni stella,\net dal mio lato sia\nPaura et Gelosia,\net la nemica mia\npiú feroce ver 'me sempre et piú bella.\nS'i' 'l dissi, Amor l'aurate sue quadrella\nspenda in me tutte, et l'impiombate in lei;\ns'i' 'l dissi, cielo et terra, uomini et dèi\nmi sian contrari, et essa ognor piú fella;\ns'i' 'l dissi, chi con sua cieca facella\ndritto a morte m'invia,\npur come suol si stia,\nné mai piú dolce o pia\nver' me si mostri, in atto od in favella.\nS'i' 'l dissi mai, di quel ch'i' men vorrei\npiena trovi quest'aspra et breve via;\ns'i' 'l dissi, il fero ardor che mi desvia\ncresca in me quanto il fier ghiaccio in costei;\ns'i' 'l dissi, unqua non veggianli occhi mei\nsol chiaro, o sua sorella,\nné donna né donzella,\nma terribil procella,\nqual Pharaone in perseguir li hebrei.\nS'i' 'l dissi, coi sospir, quant'io mai fei,\nsia Pietà per me morta, et Cortesia;\ns'i' 'l dissi, il dir s'innaspri, che s'udia\nsí dolce allor che vinto mi rendei;\ns'i' 'l dissi, io spiaccia a quella ch'i'torrei\nsol, chiuso in fosca cella,\ndal dí che la mamella\nlasciai, finché si svella\nda me l'alma, adorar: forse e 'l farei.\nMa s'io nol dissi, chi sí dolce apria\nmeo cor a speme ne l'età novella,\nregg 'anchor questa stanca navicella\ncol governo di sua pietà natia,\nné diventi altra, ma pur qual solia\nquando piú non potei,\nche me stesso perdei\n(né piú perder devrei).\nMal fa chi tanta fe' sí tosto oblia.\nI'nol dissi già mai, né per dir poria\nper oro o per cittadi o per castella.\nVinca 'l ver dunque, et si rimanga in sella,\net vinta a terra caggia la bugia.\nTu sai in me il tutto, Amor: s'ella ne spia,\ndinne quel che dir dêi.\nI' beato direi,\ntre volte et quattro et sei,\nchi, devendo languir, si morí pria.\nPer Rachel ò servito, et non per Lia;\nné con altra saprei\nviver, et sosterrei,\nquando 'l ciel ne rappella,\ngirmen con ella in sul carro de Helia.\n</canto>"}
{"text": "<canto>\nBen mi credea passar mio tempo omai\ncome passato avea quest'anni a dietro,\nsenz'altro studio et senza novi ingegni:\nor poi che da madonna i' non impetro\nl'usata aita, a che condutto m'ài,\ntu 'l vedi, Amor, che tal arte m'insegni.\nNon so s'i' me ne sdegni,\nche 'n questa età mi fa divenir ladro\ndel bel lume leggiadro,\nsenza 'l qual non vivrei in tanti affanni.\nCosí avess'io i primi anni\npreso lo stil ch'or prender mi bisogna,\nché 'n giovenil fallir è men vergogna.\nLi occhi soavi ond'io soglio aver vita,\nde le divine lor alte bellezze\nfûrmi in sul cominciar tanto cortesi,\nche 'n guisa d'uom cui non proprie ricchezze,\nma celato di for soccorso aita,\nvissimi, che né lor né altri offesi.\nOr, bench'a me ne pesi,\ndivento ingiurïoso et importuno:\nché 'l poverel digiuno\nvèn ad atto talor che 'n miglior stato\navria in altrui biasmato.\nSe le man' di Pietà Invidia m'à chiuse,\nfame amorosa, e 'l non poter, mi scuse.\nCh'i' ò cercate già vie piú di mille\nper provar senza lor se mortal cosa\nmi potesse tener in vita un giorno.\nL'anima, poi ch'altrove non à posa,\ncorre pur a l'angeliche faville;\net io, che son di cera, al foco torno;\net pongo mente intorno\nove si fa men guardia a quel ch'i' bramo;\net come augel in ramo,\nove men teme, ivi piú tosto è colto,\ncosí dal suo bel volto\nl'involo or uno et or un altro sguardo;\net di ciò inseme mi nutrico et ardo.\nDi mia morte mi pasco, et vivo in fiamme:\nstranio cibo, et mirabil salamandra;\nma miracol non è, da tal si vòle.\nFelice agnello a la penosa mandra\nmi giacqui un tempo; or a l'extremo famme\net Fortuna et Amor pur come sòle:\ncosí rose et vïole\nà primavera, e 'l verno à neve et ghiaccio.\nPerò, s'i' mi procaccio\nquinci et quindi alimenti al viver curto,\nse vòl dir che sia furto,\nsí ricca donna deve esser contenta,\ns'altri vive del suo, ch'ella nol senta.\nChi nol sa di chi vivo, et vissi sempre,\ndal dí che 'n prima que' belli occhi vidi,\nche mi fecer cangiar vita et costume?\nPer cercar terra et mar da tutti lidi,\nchi pò saver tutte l'umane tempre?\nL'un vive, ecco, d'odor, là sul gran fiume;\nio qui di foco et lume\nqueto i frali et famelici miei spirti.\nAmor, et vo' ben dirti,\ndisconvensi a signor l'esser sí parco.\nTu ài li strali et l'arco:\nfa' di tua man, non pur bramand'io mora,\nch'un bel morir tutta la vita honora.\nChiusa fiamma è piú ardente; et se pur cresce,\nin alcun modo piú non pò celarsi:\nAmor, i 'l so, che 'l provo a le tue mani.\nVedesti ben, quando sí tacito arsi;\nor de' miei gridi a ma medesmo incresce,\nche vo noiando et proximi et lontani.\nO mondo, o penser' vani;\no mia forte ventura a che m'adduce!\nO di che vaga luce\nal cor mi nacque la tenace speme,\nonde l'annoda et preme\nquella che con tua forza al fin mi mena!\nLa colpa è vostra, et mio 'l danno et la pena.\nCosí di ben amar porto tormento,\net del peccato altrui cheggio perdóno:\nanzi del mio, che devea torcer li occhi\ndal troppo lume, et di sirene al suono\nchiuder li orecchi; et anchor non me 'n pento,\nche di dolce veleno il cor trabocchi.\nAspett'io pur che scocchi\nl'ultimo colpo chi mi diede 'l primo;\net fia, s'i' dritto extimo,\nun modo di pietate occider tosto,\nnon essendo ei disposto\na far altro di me che quel che soglia:\nché ben muor chi morendo esce di doglia.\nCanzon mia, fermo in campo\nstarò, ch'elli è disnor morir fuggendo;\net me stesso reprendo\ndi tai lamenti; sí dolce è mia sorte,\npianto, sospiri et morte.\nServo d'Amor, che queste rime leggi,\nben non à 'l mondo, che 'l mio mal pareggi.\n</canto>"}
{"text": "<canto>\nRapido fiume che d'alpestra vena\nrodendo intorno, onde 'l tuo nome prendi,\nnotte et dí meco disïoso scendi\nov'Amor me, te sol Natura mena,\nvattene innanzi: il tuo corso non frena\nné stanchezza né sonno; et pria che rendi\nsuo dritto al mar, fiso u' si mostri attendi\nl'erba piú verde, et l'aria piú serena.\nIvi è quel nostro vivo et dolce sole,\nch'addorna e 'nfiora la tua riva manca:\nforse (o che spero?) e 'l mio tardar le dole.\nBasciale 'l piede, o la man bella et bianca;\ndille, e 'l basciar sie 'nvece di parole:\nLo spirto è pronto, ma la carne è stanca.\n</canto>"}
{"text": "<canto>\nI dolci colli ov'io lasciai me stesso,\npartendo onde partir già mai non posso,\nmi vanno innanzi et émmi, ognor adosso\nquel caro peso ch'Amor m'à commesso.\nMeco di me mi meraviglio spesso,\nch'i' pur vo sempre, et non son anchor mosso\ndal bel giogo piú volte indarno scosso,\nma com piú me n'allungo, et piú m'appresso.\nEt qual cervo ferito di saetta,\ncol ferro avelenato dentr'al fianco,\nfugge, et piú duolsi quanto piú s'affretta,\ntal io, con quello stral dal lato manco,\nche mi consuma, et parte mi diletta,\ndi duol mi struggo, et di fuggir mi stanco.\n</canto>"}
{"text": "<canto>\nNon da l'hispano Hibero a l'indo Ydaspe\nricercando del mar ogni pendice,\nné dal lito vermiglio a l'onde caspe,\nné 'n ciel né 'n terra è piú d'una fenice.\nQual dextro corvo o qual mancha cornice\ncanti 'l mio fato, o qual Parca l'innaspe?\nche sol trovo Pietà sorda com'aspe,\nmisero, onde sperava esser felice.\nCh'i' non vo' dir di lei: ma chi la scorge,\ntutto 'l cor di dolcezza et d'amor gli empie,\ntanto n'à seco, et tant'altrui ne porge;\net per far mie dolcezze amare et empie,\no s'infinge o non cura, o non s'accorge,\ndel fiorir queste inanzi tempo tempie.\n</canto>"}
{"text": "<canto>\nVoglia mi sprona, Amor mi guida et scorge,\nPiacer mi tira, Usanza mi trasporta,\nSperanza mi lusinga et riconforta\net la man destra al cor già stanco porge;\ne 'l misero la prende, et non s'accorge\ndi nostra cieca et disleale scorta:\nregnano i sensi, et la ragion è morta;\nde l'un vago desio l'altro risorge.\nVertute, Honor, Bellezza, atto gentile,\ndolci parole ai be' rami m'àn giunto\nove soavemente il cor s'invesca.\nMille trecento ventisette, a punto\nsu l'ora prima, il dí sesto d'aprile,\nnel laberinto intrai, né veggio ond'esca.\n</canto>"}
{"text": "<canto>\nBeato in sogno et di languir contento,\nd'abbracciar l'ombre et seguir l'aura estiva,\nnuoto per mar che non à fondo o riva,\nsolco onde, e 'n rena fondo, et scrivo in vento;\ne 'l sol vagheggio, sí ch'elli à già spento\ncol suo splendor la mia vertú visiva,\net una cerva errante et fugitiva\ncaccio con un bue zoppo e 'nfermo et lento.\nCieco et stanco ad ogni altro ch'al mio danno\nil qual dí et notte palpitando cerco,\nsol Amor et madonna, et Morte, chiamo.\nCosí venti anni, grave et lungo affanno,\npur lagrime et sospiri et dolor merco:\nin tale stella presi l'èsca et l'amo.\n</canto>"}
{"text": "<canto>\nGrazie ch'a pochi il ciel largo destina:\nrara vertú, non già d'umana gente,\nsotto biondi capei canuta mente,\ne 'n humil donna alta beltà divina;\nleggiadria singulare et pellegrina,\ne 'l cantar che ne l'anima si sente,\nl'andar celeste, e 'l vago spirto ardente,\nch'ogni dur rompe et ogni altezza inchina;\ne que' belli occhi che i cor' fanno smalti,\npossenti a rischiarar abisso et notti,\net tôrre l'alme a' corpi, et darle altrui;\ncol dir pien d'intellecti dolci et alti,\nco i sospiri soave-mente rotti:\nda questi magi transformato fui.\n</canto>"}
{"text": "<canto>\nAnzi tre dí creata era alma in parte\nda por sua cura in cose altere et nove,\net dispregiar di quel ch'a molti è 'n pregio.\nQuest'anchor dubbia del fatal suo corso,\nsola pensando, pargoletta et sciolta,\nintrò di primavera in un bel bosco.\nEra un tenero fior nato in quel bosco\nil giorno avanti, et la radice in parte\nch'appressar nol poteva anima sciolta:\nché v'eran di lacciuo' forme sí nove,\net tal piacer precipitava al corso,\nche perder libertate ivi era in pregio.\nCaro, dolce, alto et faticoso pregio,\nche ratto mi volgesti al verde bosco\nusato di svïarne a mezzo 'l corso!\nEt ò cerco poi 'l mondo a parte a parte,\nse versi o petre o suco d'erbe nove\nmi rendesser un dí la mente sciolta.\nMa, lasso, or veggio che la carne sciolta\nfia di quel nodo ond'è 'l suo maggior pregio\nprima che medicine, antiche o nove,\nsaldin le piaghe ch'i' presi in quel bosco,\nfolto di spine, ond'i' ò ben tal parte,\nche zoppo n'esco, e 'ntra'vi a sí gran corso.\nPien di lacci et di stecchi un duro corso\naggio a fornire, ove leggera et sciolta\npianta avrebbe uopo, et sana d'ogni parte.\nMa Tu, Signor, ch'ài di pietate il pregio,\nporgimi la man dextra in questo bosco:\nvinca 'l Tuo sol le mie tenebre nove.\nGuarda 'l mio stato, a le vaghezze nove\nche 'nterrompendo di mia vita il corso\nm'àn fatto habitador d'ombroso bosco;\nrendimi, s'esser pò, libera et sciolta\nl'errante mia consorte; et fia Tuo 'l pregio,\ns'anchor Teco la trovo in miglior parte.\nOr ecco in parte le question' mie nove:\ns'alcun pregio in me vive, o 'n tutto è corso,\no l'alma sciolta, o ritenuta al bosco.\n</canto>"}
{"text": "<canto>\nIn nobil sangue vita humile et queta\net in alto intellecto un puro core,\nfrutto senile in sul giovenil fiore\ne 'n aspetto pensoso anima lieta\nraccolto à 'n questa donna il suo pianeta,\nanzi 'l re de le stelle; e 'l vero honore,\nle degne lode, e 'l gran pregio, e 'l valore,\nch'è da stanchar ogni divin poeta.\nAmor s'è in lei con Honestate aggiunto,\ncon beltà naturale habito adorno,\net un atto che parla con silentio,\net non so che nelli occhi, che 'n un punto\npò far chiara la notte, oscuro il giorno,\ne l' mèl amaro, et addolcir l'assentio.\n</canto>"}
{"text": "<canto>\nTutto 'l dí piango; et poi la notte, quando\nprendon riposo i miseri mortali,\ntrovomi in pianto, et raddoppiansi i mali:\ncosí spendo 'l mio tempo lagrimando.\nIn tristo humor vo li occhi comsumando,\ne 'l cor in doglia; et son fra li animali\nl'ultimo, sí che li amorosi strali\nmi tengon ad ogni or di pace in bando.\nLasso, che pur da l'un a l'altro sole,\net da l'una ombra a l'altra, ò già 'l piú corso\ndi questa morte, che si chiama vita.\nPiú l'altrui fallo che 'l mi' mal mi dole:\nché Pietà viva, e 'l mio fido soccorso,\nvèdem' arder nel foco, et non m'aita.\n</canto>"}
{"text": "<canto>\nGià desïai con sí giusta querela\ne 'n sí fervide rime farmi udire,\nch'un foco di pietà fessi sentire\nal duro cor ch'a mezza state gela;\net l'empia nube, che 'l rafredda et vela,\nrompesse a l'aura del mi' ardente dire;\no fessi quell'altrui in odio venire,\nche ' belli, onde mi strugge, occhi mi cela.\nOr non odio per lei, per me pietate\ncerco: ché quel non vo', questo non posso\n(tal fu mia stella, et tal mia cruda sorte);\nma canto la divina sua beltate,\nché, quand'i' sia di questa carne scosso,\nsappia 'l mondo che dolce è la mia morte.\n</canto>"}
{"text": "<canto>\nTra quantunque leggiadre donne et belle\ngiunga costei ch'al mondo non à pare,\ncol suo bel viso suol dell'altre fare\nquel che fa 'l dí de le minori stelle.\nAmor par ch'a l'orecchie mi favelle,\ndicendo: Quanto questa in terra appare,\nfia 'l viver bello; et poi 'l vedrem turbare,\nperir vertuti, e 'l mio regno con elle.\nCome Natura al ciel la luna e 'l sole,\na l'aere i vènti, a la terra herbe et fronde,\na l'uomo et l'intellecto et le parole,\net al mar ritollesse i pesci et l'onde:\ntanto et piú fien le cose oscure et sole,\nse Morte li occhi suoi chiude et asconde.\n</canto>"}
{"text": "<canto>\nIl cantar novo e 'l pianger delli augelli\nin sul dí fanno retenir le valli,\ne 'l mormorar de' liquidi cristalli\ngiú per lucidi, freschi rivi et snelli.\nQuella ch'à neve il vòlto, oro i capelli,\nnel cui amor non fur mai inganni né falli,\ndestami al suon delli amorosi balli,\npettinando al suo vecchio i bianchi velli.\nCosí mi sveglio a salutar l'aurora,\ne 'l sol ch'è seco, et piú l'altro ond'io fui\nne' primi anni abagliato, et son anchora.\nI' gli ò veduti alcun giorno ambedui\nlevarsi inseme, e 'n un punto e 'n un' hora\nquel far le stelle, et questi sparir lui.\n</canto>"}
{"text": "<canto>\nOnde tolse Amor l'oro, et di qual vena,\nper far due trecce bionde? e 'n quali spine\ncolse le rose, e 'n qual piaggia le brine\ntenere et fresche, et die' lor polso et lena?\nonde le perle, in ch'ei frange et affrena\ndolci parole, honeste et pellegrine?\nonde tante bellezze, et sí divine,\ndi quella fronte, piú che 'l ciel serena?\nDa quali angeli mosse, et di qual spera,\nquel celeste cantar che mi disface\nsí che m'avanza omai da disfar poco?\nDi qual sol nacque l'alma luce altera\ndi que' belli occhi ond'io ò guerra et pace,\nche mi cuocono il cor in ghiaccio e 'n fuoco?\n</canto>"}
{"text": "<canto>\nQual mio destìn, qual forza o qual inganno,\nmi riconduce disarmato al campo,\nlà 've sempre son vinto? e s'io ne scampo,\nmeraviglia n'avrò; s'i' moro, il danno.\nDanno non già, ma pro; sí dolci stanno\nnel mio cor le faville e 'l chiaro lampo\nche l'abbaglia et lo strugge, e 'n ch'io m'avampo,\net son già ardendo nel vigesimo anno.\nSento i messi di Morte, ove apparire\nveggio i belli occhi, et folgorar da lunge;\npoi, s'avèn ch'appressando a me li gire,\nAmor con tal dolcezza m'unge et punge,\nch'i' nol so ripensar, nonché ridire:\nché né 'ngegno né lingua al vero agiunge.\n</canto>"}
{"text": "<canto>\n- Liete et pensose, accompagnate et sole,\ndonne che ragionando ite per via,\nove è la vita, ove la morte mia?\nperché non è con voi, com'ella sòle?\n- Liete siam per memoria di quel sole;\ndogliose per sua dolce compagnia,\nla qual ne toglie Invidia et Gelosia,\nche d'altrui ben, quasi suo mal, si dole.\n- Chi pon freno a li amanti, o dà lor legge?\n- Nesun a l'alma; al corpo Ira et Asprezza:\nquesto or in lei, tal or si prova in noi.\nMa spesso ne la fronte il cor si legge:\nsí vedemmo oscurar l'alta bellezza,\net tutti rugiadosi li occhi suoi.\n</canto>"}
{"text": "<canto>\nQuando 'l sol bagna in mar l'aurato carro,\net l'aere nostro et la mia mente imbruna,\ncol cielo et co le stelle et co la luna\nun'angosciosa et dura notte innarro.\nPoi, lasso, a tal che non m'ascolta narro\ntutte le mie fatiche, ad una ad una,\net col mondo et con mia cieca fortuna,\ncon Amor con Madonna et meco garro.\nIl sonno è 'n bando, et del riposo è nulla;\nma sospiri et lamenti infin a l'alba,\net lagrime che l'alma a li occhi invia.\nVien poi l'aurora, et l'aura fosca inalba,\nme no: ma 'l sol che 'l cor m'arde et trastulla,\nquel pò solo adolcir la doglia mia.\n</canto>"}
{"text": "<canto>\nS'una fede amorosa, un cor non finto,\nun languir dolce, un desïar cortese;\ns'oneste voglie in gentil foco accese,\nun lungo error in cieco laberinto;\nse ne la fronte ogni penser depinto,\nod in voci interrotte a pena intese,\nor da paura, or da vergogna offese;\ns'un pallor di vïola et d'amor tinto;\ns'aver altrui piú caro che se stesso;\nse sospirare et lagrimar mai sempre,\npascendosi di duol, d'ira et d'affanno,\ns'arder da lunge et agghiacciar da presso\nson le cagion ch'amando i' mi distempre,\nvostro, donna, 'l peccato, et mio fia 'l danno.\n</canto>"}
{"text": "<canto>\nDodici donne honestamente lasse,\nanzi dodici stelle, e 'n mezzo un sole,\nvidi in una barchetta allegre et sole,\nqual non so s'altra mai onde solcasse.\nSimil non credo che Iason portasse\nal vello onde oggi ogni uom vestir si vòle,\nné 'l pastor di ch'anchor Troia si dole;\nde' qua' duo tal romor al mondo fasse.\nPoi le vidi in un carro trïumfale,\nLaurëa mia con suoi santi atti schifi\nsedersi in parte, et cantar dolcemente.\nNon cose humane, o visïon mortale:\nfelice Autumedon, felice Tiphi,\nche conduceste sí leggiadra gente!\n</canto>"}
{"text": "<canto>\nPasser mai solitario in alcun tetto\nnon fu quant'io, né fera in alcun bosco,\nch'i' non veggio 'l bel viso, et non conosco\naltro sol, né quest'occhi ànn'altro obiecto.\nLagrimar sempre è 'l mio sommo diletto,\nil rider doglia, il cibo assentio et tòsco,\nla notte affanno, e 'l ciel seren m'è fosco,\net duro campo di battaglia il letto.\nIl sonno è veramente, qual uom dice,\nparente de la morte, e 'l cor sottragge\na quel dolce penser che 'n vita il tene.\nSolo al mondo paese almo, felice,\nverdi rive fiorite, ombrose piagge,\nvoi possedete, et io piango, il mio bene.\n</canto>"}
{"text": "<canto>\nAura che quelle chiome bionde et crespe\ncercondi et movi, et se' mossa da loro,\nsoavemente, et spargi quel dolce oro,\net poi 'l raccogli, e 'n bei nodi il rincrespe,\ntu stai nelli occhi ond'amorose vespe\nmi pungon sí, che 'nfin qua il sento et ploro,\net vacillando cerco il mio thesoro,\ncome animal che spesso adombre e 'ncespe:\nch'or me 'l par ritrovar, et or m'accorgo\nch'i' ne son lunge, or mi sollievo or caggio,\nch'or quel ch'i' bramo, or quel ch'è vero scorgo.\nAër felice, col bel vivo raggio\nrimanti; et tu corrente et chiaro gorgo,\nché non poss'io cangiar teco vïaggio?\n</canto>"}
{"text": "<canto>\nAmor co la man dextra il lato manco\nm'aperse, e piantòvi entro in mezzo 'l core\nun lauro verde, sí che di colore\nogni smeraldo avria ben vinto et stanco.\nVomer di pena, con sospir' del fianco,\ne 'l piover giú dalli occhi un dolce humore\nl'addornâr sì, ch'al ciel n'andò l'odore,\nqual non so già se d'altre frondi unquanco.\nFama, Honor et Vertute et Leggiadria,\ncasta bellezza in habito celeste\nson le radici de la nobil pianta.\nTal la mi trovo al petto, ove ch'i' sia,\nfelice incarco; et con preghiere honeste\nl'adoro e 'nchino come cosa santa.\n</canto>"}
{"text": "<canto>\nCantai, or piango, et non men di dolcezza\ndel pianger prendo che del canto presi,\nch'a la cagion, non a l'effetto, intesi\nson i miei sensi vaghi pur d'altezza.\nIndi et mansüetudine et durezza\net atti feri, et humili et cortesi,\nporto egualmente, né me gravan pesi,\nné l'arme mie punta di sdegni spezza.\nTengan dunque ver' me l'usato stile\nAmor, madonna, il mondo et mia fortuna,\nch'i'non penso esser mai se non felice.\nViva o mora o languisca, un piú gentile\nstato del mio non è sotto la luna,\nsí dolce è del mio amaro la radice.\n</canto>"}
{"text": "<canto>\nI' piansi, or canto, ché 'l celeste lume\nquel vivo sole alli occhi miei non cela,\nnel qual honesto Amor chiaro revela\nsua dolce forza et suo santo costume;\nonde e' suol trar di lagrime tal fiume,\nper accorciar del mio viver la tela,\nche non pur ponte o guado o remi o vela,\nma scampar non potienmi ale né piume.\nSí profondo era et di sí larga vena\nil pianger mio et sí lunge la riva,\nch'i' v'aggiungeva col penser a pena.\nNon lauro o palma, ma tranquilla oliva\nPietà mi manda, e 'l tempo rasserena,\ne 'l pianto asciuga, et vuol anchor ch'i' viva.\n</canto>"}
{"text": "<canto>\nI' mi vivea di mia sorte contento,\nsenza lagrime et senza invidia alcuna,\nche, s'altro amante à piú destra fortuna,\nmille piacer' non vaglion un tormento.\nOr quei belli occhi ond'io mai non mi pento\nde le mie pene, et men non ne voglio una,\ntal nebbia copre, sí gravosa et bruna,\nche 'l sol de la mia vita à quasi spento.\nO Natura, pietosa et fera madre,\nonde tal possa et sí contrarie voglie\ndi far cose et disfar tanto leggiadre?\nD'un vivo fonte ogni poder s'accoglie:\nma Tu come 'l consenti, o sommo Padre,\nche del Tuo caro dono altri ne spoglie?\n</canto>"}
{"text": "<canto>\nVincitore Alexandro l'ira vinse,\net fe' 'l minore in parte che Philippo:\nche li val se Pyrgotile et Lysippo\nl'intagliâr solo et Appelle il depinse?\nL'ira Tydëo a tal rabbia sospinse,\nche, morendo ei, si róse Menalippo;\nl'ira cieco del tutto, non pur lippo,\nfatto avea Silla: a l'ultimo l'extinse.\nSa 'l Valentinïan, ch'a simil pena\nira conduce: et sa 'l quei che ne more,\nAiace in molti, et poi in se stesso, forte.\nIra è breve furore, et chi nol frena,\nè furor lungo, che 'l suo possessore\nspesso a vergogna, et talor mena a morte.\n</canto>"}
{"text": "<canto>\nQual ventura mi fu, quando da l'uno\nde' duo i piú belli occhi che mai furo,\nmirandol di dolor turbato et scuro,\nmosse vertú che fe' 'l mio infermo et bruno!\nSend'io tornato a solver il digiuno\ndi veder lei che sola al mondo curo,\nfummi il Ciel et Amor men che mai duro,\nse tutte altre mie gratie inseme aduno:\nché dal dextr'occhio, anzi dal dextro sole,\nde la mia donna al mio dextr'occhio venne\nil mal che mi diletta, et non mi dole;\net pur com'intellecto avesse et penne,\npassò quasi una stella che 'n ciel vole;\net Natura et Pietate il corso tenne.\n</canto>"}
{"text": "<canto>\nO cameretta che già fosti un porto\na le gravi tempeste mie diürne,\nfonte se' or di lagrime nocturne,\nche 'l dí celate per vergogna porto.\nO letticciuol che requie eri et conforto\nin tanti affanni, di che dogliose urne\nti bagna Amor, con quelle mani eburne,\nsolo ver 'me crudeli a sí gran torto!\nNé pur il mio secreto e 'l mio riposo\nfuggo, ma piú me stesso e 'l mio pensero,\nche, seguendol, talor levommi a volo;\ne 'l vulgo a me nemico et odïoso\n(ch 'l pensò mai?) per mio refugio chero:\ntal paura ò di ritrovarmi solo.\n</canto>"}
{"text": "<canto>\nLasso, Amor mi trasporta ov'io non voglio,\net ben m'accorgo che 'l dever si varcha,\nonde, a chi nel mio cor siede monarcha,\nsono importuno assai piú ch'i' non soglio;\nné mai saggio nocchier guardò da scoglio\nnave di merci precïose carcha,\nquant'io sempre la debile mia barcha\nda le percosse del suo duro orgoglio.\nMa lagrimosa pioggia et fieri vènti\nd'infiniti sospiri or l'ànno spinta,\nch'è nel mio mare horribil notte et verno,\nov'altrui noie, a sé doglie et tormenti\nporta, et non altro, già da l'onde vinta,\ndisarmata di vele et di governo.\n</canto>"}
{"text": "<canto>\nAmor, io fallo, et veggio il mio fallire,\nma fo sí com'uom ch'arde e 'l foco à 'n seno,\nché 'l duol pur cresce, et la ragion vèn meno\net è già quasi vinta dal martire.\nSolea frenare il mio caldo desire,\nper non turbare il bel viso sereno:\nnon posso piú; di man m'ài tolto il freno,\net l'alma desperando à preso ardire.\nPerò s'oltra suo stile ella s'aventa,\ntu 'l fai, che sí l'accendi, et sí la sproni,\nch'ogni aspra via per sua salute tenta;\net piú 'l fanno i celesti et rari doni\nch'à in sé madonna: or fa' almen ch'ella il senta,\net le mie colpe a se stessa perdoni.\n</canto>"}
{"text": "<canto>\nNon à tanti animali il mar fra l'onde,\nné lassú sopra 'l cerchio de la luna\nvide mai tante stelle alcuna notte,\nné tanti augelli albergan per li boschi,\nné tant'erbe ebbe mai il campo né piaggia,\nquant'à 'l io mio cor pensier' ciascuna sera.\nDi dí in dí spero ormai l'ultima sera\nche scevri in me dal vivo terren l'onde\net mi lasci dormire in qualche piaggia,\nché tanti affanni uom mai sotto la luna\nnon sofferse quant'io: sannolsi i boschi,\nche sol vo ricercando giorno et notte.\nIo non ebbi già mai tranquilla notte,\nma sospirando andai matino et sera,\npoi ch'Amor femmi un cittadin de' boschi.\nBen fia, prima ch'i' posi, il mar senz'onde,\net la sua luce avrà 'l sol da la luna,\ne i fior d'april morranno in ogni piaggia.\nConsumando mi vo di piaggia in piaggia\nel dí pensoso, poi piango la notte;\nné stato ò mai, se non quanto la luna.\nRatto come imbrunir veggio la sera,\nsospir' del petto, et de li occhi escono onde\nda bagnar l'erbe, et da crollare i boschi.\nLe città son nemiche, amici i boschi,\na'miei pensier', che per quest'alta piaggia\nsfogando vo col mormorar de l'onde,\nper lo dolce silentio de la notte:\ntal ch'io aspetto tutto 'l dí la sera,\nche 'l sol si parta et dia luogo a la luna.\nDeh or foss'io col vago de la luna\nadormentato in qua' che verdi boschi,\net questa ch'anzi vespro a me fa sera,\ncon essa et con Amor in quella piaggia\nsola venisse a starsi ivi una notte;\ne 'l dí si stesse e 'l sol sempre ne l'onde.\nSovra dure onde, al lume de la luna\ncanzon nata di notte in mezzo i boschi,\nricca di piaggia vedrai deman da sera.\n</canto>"}
{"text": "<canto>\nReal natura, angelico intelletto,\nchiara alma, pronta vista, occhio cerviero,\nprovidentia veloce, alto pensero,\net veramente degno di quel petto:\nsendo di donne un bel numero eletto\nper adornar il dí festo et altero,\nsúbito scorse il buon giudicio intero\nfra tanti, et sí bei, volti il piú perfetto.\nL'altre maggior' di tempo o di fortuna\ntrarsi in disparte comandò con mano,\net caramente accolse a sé quell'una.\nLi occhi et la fronte con sembiante humano\nbasciolle sí che rallegrò ciascuna:\nme empié d'invidia l'atto dolce et strano.\n</canto>"}
{"text": "<canto>\nLà ver' l'aurora, che sí dolce l'aura\nal tempo novo suol movere i fiori,\net li augelletti incominciar lor versi,\nsí dolcemente i pensier' dentro a l'alma\nmover mi sento a chi li à tutti in forza,\nche ritornar convenmi a le mie note.\nTemprar potess'io in sí soavi note\ni miei sospiri ch'addolcissen Laura,\nfaccendo a lei ragion ch'a me fa forza!\nMa pria fia 'l verno la stagion de' fiori,\nch'amor fiorisca in quella nobil alma,\nche non curò già mai rime né versi.\nQuante lagrime, lasso, et quanti versi\nò già sparti al mio tempo, e 'n quante note\nò riprovato humilïar quell'alma!\nElla si sta com'aspr'alpe a l'aura\ndolce, la qual ben move frondi et fiori,\nma nulla pò se 'ncontra maggior forza.\nHomini et dèi solea vincer per forza\nAmor, come si legge in prose e 'n versi:\net io 'l provai in sul primo aprir de' fiori.\nOra né 'l mio signor né le sue note\nné 'l pianger mio né i preghi pòn far Laura\ntrarre o di vita o di martir quest'alma.\nA l'ultimo bisogno, o misera alma,\naccampa ogni tuo ingegno, ogni tua forza,\nmentre fra noi di vita alberga l'aura.\nNulla al mondo è che non possano i versi;\net li aspidi incantar sanno in lor note,\nnonché 'l gielo adornar con novi fiori.\nRidon or per le piagge herbette et fiori:\nesser non pò che quella angelica alma\nnon senta il suon de l'amorose note.\nSe nostra ria fortuna è di piú forza,\nlagrimando et cantando i nostri versi\net col bue zoppo andrem cacciando l'aura.\nIn rete accolgo l'aura, e 'n ghiaccio i fiori,\ne 'n versi tento sorda et rigida alma,\nche né forza d'Amor prezza né note.\n</canto>"}
{"text": "<canto>\nI' ò pregato Amor, e 'l ne riprego,\nche mi scusi appo voi, dolce mia pena,\namaro mio dilecto, se con piena\nfede dal dritto mio sentier mi piego.\nI' nol posso negar, donna, et nol nego,\nche la ragion, ch'ogni bona alma affrena,\nnon sia dal voler vinta; ond'ei mi mena\ntalor in parte ov'io per forza il sego.\nVoi, con quel cor, che di sí chiaro ingegno,\ndi sí alta vertute il cielo alluma,\nquanto mai piovve da benigna stella,\ndevete dir, pietosa et senza sdegno:\nChe pò questi altro? il mio volto il consuma:\nei perché ingordo, et io perché sí bella?\n</canto>"}
{"text": "<canto>\nL'alto signor dinanzi a cui non vale\nnasconder né fuggir, né far difesa,\ndi bel piacer m'avea la mente accesa\ncon un ardente et amoroso strale;\net benche 'l primo colpo aspro et mortale\nfossi da sé, per avanzar sua impresa\nuna saetta di pietate à presa,\net quinci et quindi il cor punge et assale.\nL'una piaga arde, et versa foco et fiamma;\nlagrime l'altra che 'l dolor distilla,\nper li occhi mei, del vostro stato rio:\nné per duo fonti sol una favilla\nrallenta de l'incendio che m'infiamma,\nanzi per la pietà, cresce 'l desio.\n</canto>"}
{"text": "<canto>\n- Mira quel colle, o stanco mio cor vago:\nivi lasciammo ier lei, ch'alcun tempo ebbe\nqualche cura di noi, et le ne 'ncrebbe,\nor vorria trar de li occhi nostri un lago.\nTorna tu in là, ch'io d'esser sol m'appago;\ntenta se forse anchor tempo sarebbe\nda scemar nostro duol, che 'nfin qui crebbe,\no del mio mal participe et presago.\n- Or tu ch'ài posto te stesso in oblio\net parli al cor pur come e' fusse or teco,\nmiser, et pien di pensier' vani et sciocchi!\nch'al dipartir dal tuo sommo desio\ntu te n'andasti, e' si rimase seco,\net si nascose dentro a' suoi belli occhi.\n</canto>"}
{"text": "<canto>\nFresco, ombroso, fiorito et verde colle,\nov'or pensando et or cantando siede,\net fa qui de' celesti spirti fede,\nquella ch'a tutto 'l mondo fama tolle:\nil mio cor che per lei lasciar mi volle\n(et fe' gran senno, et piú se mai non riede)\nva or contando ove da quel bel piede\nsegnata è l'erba, et da quest'occhi è molle.\nSeco si stringe, et dice a ciascun passo:\nDeh fusse or qui quel miser pur un poco,\nch'è già di pianger et di viver lasso!\nElla sel ride, et non è pari il gioco:\ntu paradiso, i' senza cor un sasso,\no sacro, aventuroso et dolce loco.\n</canto>"}
{"text": "<canto>\nIl mal mi preme, et mi spaventa il peggio,\nal qual veggio sí larga et piana via,\nch'i' son intrato in simil frenesia,\net con duro penser teco vaneggio;\nné so se guerra o pace a Dio mi cheggio,\nché 'l danno è grave, et la vergogna è ria.\nMa perché piú languir? di noi pur fia\nquel ch'ordinato è già nel sommo seggio.\nBench'i' non sia di quel grand'onor degno\nche tu mi fai, ché te n'inganna Amore,\nche spesso occhio ben san fa veder torto,\npur d'alzar l'alma a quel celeste regno\nè il mio consiglio, et di spronare il core:\nperché 'l camin è lungo, e 'l tempo è corto.\n</canto>"}
{"text": "<canto>\nDue rose fresche, et colte in paradiso\nl'altrier, nascendo il dí primo di maggio,\nbel dono, et d'un amante antiquo et saggio,\ntra duo minori egualmente diviso\ncon sí dolce parlar et con un riso\nda far innamorare un huom selvaggio,\ndi sfavillante et amoroso raggio\net l'un et l'altro fe' cangiare il viso.\n- Non vede un simil par d'amanti il sole -\ndicea, ridendo et sospirando inseme;\net stringendo ambedue, volgeasi a torno.\nCosí partia le rose et le parole,\nonde 'l cor lasso anchor s'allegra et teme:\no felice eloquentia, o lieto giorno!\n</canto>"}
{"text": "<canto>\nL'aura che 'l verde lauro et l'aureo crine\nsoavemente sospirando move,\nfa con sue viste leggiadrette et nove\nl'anime da' lor corpi pellegrine.\nCandida rosa nata in dure spine,\nquando fia chi sua pari al mondo trove,\ngloria di nostra etate? O vivo Giove,\nmanda, prego, il mio in prima che 'l suo fine:\nsí ch'io non veggia il gran publico danno,\ne 'l mondo remaner senza 'l suo sole,\nné li occhi miei, che luce altra non ànno;\nné l'alma, che pensar d'altro non vòle,\nné l'orecchie, ch'udir altro non sanno,\nsenza l'oneste sue dolci parole.\n</canto>"}
{"text": "<canto>\nParrà forse ad alcun che 'n lodar quella\nch'i' adoro in terra, errante sia 'l mio stile,\nfaccendo lei sovr'ogni altra gentile,\nsanta, saggia, leggiadra, honesta et bella.\nA me par il contrario; et temo ch'ella\nnon abbia a schifo il mio dir troppo humile,\ndegna d'assai piú alto et piú sottile:\net chi nol crede, venga egli a vedella;\nsí dirà ben: Quello ove questi aspira\nè cosa da stancare Athene, Arpino,\nMantova et Smirna, et l'una et l'altra lira.\nLingua mortale al suo stato divino\ngiunger non pote: Amor la spinge et tira,\nnon per electïon, ma per destino.\n</canto>"}
{"text": "<canto>\nChi vuol veder quantunque pò Natura\ne 'l Ciel tra noi, venga a mirar costei,\nch'è sola un sol, non pur a li occhi mei,\nma al mondo cieco, che vertú non cura;\net venga tosto, perché Morte fura\nprima i migliori, et lascia star i rei:\nquesta aspettata al regno delli dèi\ncosa bella mortal passa, et non dura.\nVedrà, s'arriva a tempo, ogni vertute,\nogni bellezza, ogni real costume\ngiunti in un corpo con mirabil' tempre:\nallor dirà che mie rime son mute,\nl'ingegno offeso dal soverchio lume;\nma se piú tarda, avrà da pianger sempre.\n</canto>"}
{"text": "<canto>\nQual paura ò, quando mi torna a mente\nquel giorno ch'i' lasciai grave et pensosa\nmadonna, e 'l mio cor seco! et non è cosa\nche sí volentier pensi, et sí sovente.\nI' la riveggio starsi humilemente\ntra belle donne, a guisa d'una rosa\ntra minor' fior', né lieta né dogliosa,\ncome chi teme, et altro mal non sente.\nDeposta avea l'usata leggiadria,\nle perle et le ghirlande et i panni allegri,\ne 'l riso e 'l canto e 'l parlar dolce humano.\nCosí in dubbio lasciai la vita mia:\nor tristi auguri, et sogni et penser' negri\nmi dànno assalto, et piaccia a Dio che 'nvano.\n</canto>"}
{"text": "<canto>\nSolea lontana in sonno consolarme\ncon quella dolce angelica sua vista\nmadonna; or mi spaventa et mi contrista,\nné di duol né di téma posso aitarme;\nché spesso nel suo vólto veder parme\nvera pietà con grave dolor mista,\net udir cose onde 'l cor fede acquista\nche di gioia et di speme si disarme.\n\" Non ti soven di quella ultima sera\n- dice ella - ch'i' lasciai li occhi tuoi molli\net sforzata dal tempo me n'andai?\nI' non tel potei dir, allor, né volli;\nor tel dico per cosa experta et vera:\nnon sperar di vedermi in terra mai\".\n</canto>"}
{"text": "<canto>\nO misera et horribil visïone!\nÉ dunque ver che 'nnanzi tempo spenta\nsia l'alma luce che suol far contenta\nmia vita in pene et in speranze bone?\nMa come è che sí gran romor non sone,\nper altri messi, et per lei stessa il senta?\nOr già Dio et Natura nol consenta,\net falsa sia mia trista opinïone.\nA me pur giova di sperare anchora\nla dolce vista del bel viso adorno,\nche me mantene, e 'l secol nostro honora.\nSe per salir a l'eterno soggiorno\nuscita è pur del bel' albergo fora,\nprego non tardi il mio ultimo giorno.\n</canto>"}
{"text": "<canto>\nIn dubbio di mio stato, or piango or canto,\net temo et spero; et in sospiri e 'n rime\nsfogo il mio incarco: Amor tutte sue lime\nusa sopra 'l mio core, afflicto tanto.\nOr fia già mai che quel bel viso santo\nrenda a quest'occhi le lor luci prime\n(lasso, non so che di me stesso estime)?\no li condanni a sempiterno pianto;\net per prender il ciel, debito a lui,\nnon curi che si sia di loro in terra,\ndi ch'egli è il sole, et non veggiono altrui?\nIn tal paura e 'n sí perpetua guerra\nvivo ch'i' non so piú quel che già fui,\nqual chi per via dubbiosa teme et erra.\n</canto>"}
{"text": "<canto>\nO dolci sguardi, o parolette accorte,\nor fia mai il dí ch'i' vi riveggia et oda?\nO chiome bionde di che 'l cor m'annoda\nAmor, et cosí preso il mena a morte;\no bel viso a me dato in dura sorte,\ndi ch'io sempre pur pianga, et mai non goda:\no chiuso inganno et amorosa froda,\ndarmi un piacer che sol pena m'apporte!\nEt se talor da' belli occhi soavi,\nove mia vita e 'l mio pensero alberga,\nforse mi vèn qualche dolcezza honesta,\nsúbito, a ciò ch'ogni mio ben disperga\net m'allontane, or fa cavalli or navi\nFortuna, ch'al mio mal sempre è sí presta.\n</canto>"}
{"text": "<canto>\nI'pur ascolto, et non odo novella\nde la dolce et amata mia nemica,\nné so ch'i' me ne pensi o ch'i' mi dica,\nsí 'l cor tema et speranza mi puntella.\nNocque ad alcuna già l'esser sí bella;\nquesta piú d'altra è bella et piú pudica:\nforse vuol Dio tal di vertute amica\ntôrre a la terra, e 'n ciel farne una stella;\nanzi un sole: et se questo è, la mia vita,\ni miei corti riposi e i lunghi affanni\nson giunti al fine. O dura dipartita,\nperché lontan m'ài fatto da' miei danni?\nLa mia favola breve è già compita,\net fornito il mio tempo a mezzo gli anni.\n</canto>"}
{"text": "<canto>\nLa sera desïare, odiar l'aurora\nsoglion questi tranquilli et lieti amanti;\na me doppia la sera et doglia et pianti,\nla matina è per me piú felice hora:\nché spesso in un momento apron allora\nl'un sole et l'altro quasi duo levanti,\ndi beltade et di lume sí sembianti,\nch'anco il ciel de la terra s'innamora;\ncome già fece, allor che' primi rami\nverdeggîar, che nel cor radice m'ànno,\nper cui sempre altrui piú che me stesso ami.\nCosí di me due contrarie hore fanno;\net chi m'acqueta è ben ragion ch'i' brami,\net tema et odî chi m'adduce affanno.\n</canto>"}
{"text": "<canto>\nFar potess'io vendetta di colei\nche guardando et parlando mi distrugge,\net per piú doglia poi s'asconde et fugge,\ncelando gli occhi a me sí dolci et rei.\nCosí li afflicti et stanchi spirti mei\na poco a poco consumando sugge,\ne 'n sul cor quasi fiero leon rugge\nla notte allor quand'io posar devrei.\nL'alma, cui Morte del suo albergo caccia,\nda me si parte, et di tal nodo sciolta,\nvassene pur a lei che la minaccia.\nMeravigliomi ben s'alcuna volta,\nmentre le parla et piange et poi l'abbraccia,\nnon rompe il sonno suo, s'ella l'ascolta.\n</canto>"}
{"text": "<canto>\nIn quel bel viso ch'i' sospiro et bramo,\nfermi eran gli occhi desïosi e 'ntensi,\nquando Amor porse, quasi a dir\" che pensi?\",\nquella honorata man che second'amo.\nIl cor, preso ivi come pesce a l'amo,\nonde a ben far per vivo exempio viensi,\nal ver non volse li occupati sensi,\no come novo augello al visco in ramo.\nMa la vista, privata del suo obiecto,\nquasi sognando si facea far via,\nsenza la qual è 'l suo bene imperfecto.\nl'alma tra l'una et l'altra gloria mia,\nqual celeste non so novo dilecto\net qual strania dolcezza si sentia.\n</canto>"}
{"text": "<canto>\nVive faville uscian de' duo bei lumi\nver' me sí dolcemente folgorando,\net parte d'un cor saggio sospirando\nd'alta eloquentia sí soavi fiumi,\nche pur il rimembrar par mi consumi\nqualor a quel dí torno, ripensando\ncome venieno i miei spirti mancando\nal varïar de' suoi duri costumi.\nL'alma, nudrita sempre in doglia e 'n pene\n( quanto è 'l poder d'una prescritta usanza!),\ncontra 'l doppio piacer sí 'nferma fue,\nch'al gusto sol del disusato bene,\ntremando or di paura or di speranza,\nd'abandonarme fu spesso entra due.\n</canto>"}
{"text": "<canto>\nCercato ò sempre solitaria vita\n(le rive il sanno, et le campagne e i boschi)\nper fuggir questi ingegni sordi et loschi,\nche la strada del cielo ànno smarrita;\net se mia voglia in ciò fusse compita,\nfuor del dolce aere de' paesi toschi\nanchor m'avria tra' suoi bei colli foschi\nSorga, ch'a pianger et cantar m'aita.\nMa mia fortuna, a me sempre nemica,\nmi risospigne al loco ov'io mi sdegno\nveder nel fango il bel tesoro mio.\nA la man ond'io scrivo è fatta amica\na questa volta, et non è forse indegno:\nAmor sel vide, et sa 'l madonna et io.\n</canto>"}
{"text": "<canto>\nIn tale stella duo belli occhi vidi,\ntutti pien' d'onestate et di dolcezza,\nche presso a quei d'Amor leggiadri nidi\nil mio cor lasso ogni altra vista sprezza.\nNon si pareggi a lei qual piú s'aprezza,\nin qual ch'etade, in quai che strani lidi:\nnon chi recò con sua vaga bellezza\nin Grecia affanni, in Troia ultimi stridi;\nno la bella romana che col ferro\napre il suo casto et disdegnoso petto;\nnon Polixena, Ysiphile et Argia.\nQuesta excellentia è gloria, s'i' non erro,\ngrande a Natura, a me sommo diletto,\nma' che vèn tardo, et sùbito va via.\n</canto>"}
{"text": "<canto>\nQual donna attende a glorïosa fama\ndi senno, di valor, di cortesia,\nmiri fiso negli occhi a quella mia\nnemica, che mia donna il mondo chiama.\nCome s'acquista honor, come Dio s'ama,\ncome è giunta honestà con leggiadria,\nivi s'impara, et qual è dritta via\ndi gir al ciel, che lei aspetta et brama.\nIvi 'l parlar che nullo stile aguaglia,\ne 'l bel tacere, et quei cari costumi,\nche 'ngegno human non pò spiegar in carte;\nl'infinita belleza ch'altrui abbaglia,\nnon vi s'impara: ché quei dolci lumi\ns'acquistan per ventura et non per arte.\n</canto>"}
{"text": "<canto>\n- Cara la vita, et dopo lei mi pare\nvera honestà, che 'n bella donna sia.\n- L'ordine volgi: e' non fûr, madre mia,\nsenza honestà mai cose belle o care;\net qual donna si lascia di suo honor privare,\nné donna è piú né viva; et se qual pria\nappare in vista, è tal vita aspra et ria\nvia piú che morte, et di piú pene amare.\nNé di Lucretia mi meravigliai,\nse non come a morir le bisognasse\nferro, et non le bastasse il dolor solo. -\nVengan quanti philosophi fur mai,\na dir di ciò: tutte lor vie fien basse;\net quest'una vedremo alzarsi a volo.\n</canto>"}
{"text": "<canto>\nArbor victorïosa trumphale,\nonor d'imperadori et di poeti,\nquanti m'ài fatto dí dogliosi et lieti\nin questa breve mia vita mortale!\nvera donna, et a cui di nulla cale,\nse non d'onor, che sovr'ogni altra mieti,\nné d'Amor visco temi, o lacci o reti,\nné 'ngano altrui contr'al tuo senno vale.\nGentileza di sangue, et l'altre care\ncose tra noi, perle et robini et oro,\nquasi vil soma egualmente dispregi.\nL'alta beltà ch'al mondo non à pare\nnoia t'è, se non quanto il bel thesoro\ndi castità par ch'ella adorni et fregi.\n</canto>"}
{"text": "<canto>\nI' vo pensando, et nel penser m'assale\nuna pietà sí forte di me stesso,\nche mi conduce spesso\nad altro lagrimar ch'i' non soleva:\nché, vedendo ogni giorno il fin piú presso,\nmille fïate ò chieste a Dio quell'ale\nco le quai del mortale\ncarcer nostro intelletto al ciel si leva.\nMa infin a qui nïente mi releva\nprego o sospiro o lagrimar ch'io faccia:\ne cosí per ragion conven che sia,\nché chi, possendo star, cadde tra via,\ndegno è che mal suo grado a terra giaccia.\nQuelle pietose braccia\nin ch'io mi fido, veggio aperte anchora,\nma temenza m'accora\nper gli altrui exempli, et del mio stato tremo,\nch'altri mi sprona, et son forse a l'extremo.\nL'un penser parla co la mente, et dice:\n- Che pur agogni? onde soccorso attendi?\nMisera, non intendi\ncon quanto tuo disnore il tempo passa?\nPrendi partito accortamente, prendi;\ne del cor tuo divelli ogni radice\ndel piacer che felice\nnol pò mai fare, et respirar nol lassa.\nSe già è gran tempo fastidita et lassa\nse' di quel falso dolce fugitivo\nche 'l mondo traditor può dare altrui,\na che ripon' piú la speranza in lui,\nche d'ogni pace et di fermezza è privo?\nMentre che 'l corpo è vivo,\nài tu 'l freno in bailia de' penser' tuoi:\ndeh stringilo or che pôi,\nché dubbioso è 'l tardar come tu sai,\ne 'l cominciar non fia per tempo omai.\nGià sai tu ben quanta dolcezza porse\nagli occhi tuoi la vista di colei\nla qual ancho vorrei\nch'a nascer fosse per piú nostra pace.\nBen ti ricordi, et ricordar te 'n dêi,\nde l'imagine sua quand'ella corse\nal cor, là dove forse\nnon potea fiammma intrar per altrui face:\nella l'accese; et se l'ardor fallace\ndurò molt'anni in aspectando un giorno,\nche per nostra salute unqua non vène,\nor ti solleva a piú beata spene,\nmirando 'l ciel che ti si volve intorno,\nimmortal et addorno:\nché dove, del mal suo qua giú sí lieta,\nvostra vaghezza acqueta\nun mover d'occhi, un ragionar, un canto,\nquanto fia quel piacer, se questo è tanto? -\nDa l'altra parte un pensier dolce et agro,\ncon faticosa et dilectevol salma\nsedendosi entro l'alma,\npreme 'l cor di desio, di speme il pasce;\nche sol per fama glorïosa et alma\nnon sente quand'io agghiaccio, o quand'io flagro,\ns'i' son pallido o magro;\net s'io l'occido piú forte rinasce.\nQuesto d'allor ch'i' m'addormiva in fasce\nvenuto è di dí in dí crescendo meco,\ne temo ch'un sepolcro ambeduo chiuda.\nPoi che fia l'alma de le membra ignuda,\nnon pò questo desio piú venir seco;\nma se 'l latino e 'l greco\nparlan di me dopo la morte, è un vento:\nond'io, perché pavento\nadunar sempre quel ch'un'ora sgombre,\nvorre' 'l ver abbracciar, lassando l'ombre.\nMa quell'altro voler di ch'i'son pieno,\nquanti press'a lui nascon par ch'adugge;\ne parte il tempo fugge\nche, scrivendo d'altrui, di me non calme;\ne 'l lume de' begli occhi che mi strugge\nsoavemente al suo caldo sereno,\nmi ritien con un freno\ncontra chui nullo ingegno o forza valme.\nChe giova dunque perché tutta spalme\nla mia barchetta, poi che 'nfra li scogli\nè ritenuta anchor da ta' duo nodi?\nTu che dagli altri, che 'n diversi modi\nlegano 'l mondo, in tutto mi disciogli,\nSignor mio, ché non togli\nomai dal volto mio questa vergogna?\nChé 'n guisa d'uom che sogna,\naver la morte inanzi gli occhi parme;\net vorrei far difesa, et non ò l'arme.\nQuel ch'i' fo veggio, et non m'inganna il vero\nmal conosciuto, anzi mi sforza Amore,\nche la strada d'onore\nmai nol lassa seguir, chi troppo il crede;\net sento ad ora ad or venirmi al core\nun leggiadro disegno aspro et severo\nch'ogni occulto pensero\ntira in mezzo la fronte, ov'altri 'l vede:\nché mortal cosa amar con tanta fede\nquanta a Dio sol per debito convensi,\npiú si disdice a chi piú pregio brama.\nEt questo ad alta voce ancho richiama\nla ragione svïata dietro ai sensi;\nma perch'ell'oda, et pensi\ntornare, il mal costume oltre la spigne,\net agli occhi depigne\nquella che sol per farmi morir nacque,\nperch'a me troppo, et a se stessa, piacque.\nNé so che spatio mi si desse il cielo\nquando novellamente io venni in terra\na soffrir l'aspra guerra\nche 'ncontra me medesmo seppi ordire;\nné posso il giorno che la vita serra\nantiveder per lo corporeo velo;\nma varïarsi il pelo\nveggio, et dentro cangiarsi ogni desire.\nOr ch'i' mi credo al tempo del partire\nesser vicino, o non molto da lunge,\ncome chi 'l perder face accorto et saggio,\nvo ripensando ov'io lassai 'l vïaggio\nde la man destra, ch'a buon porto aggiunge:\net da l'un lato punge\nvergogna et duol che 'ndietro mi rivolve;\ndall'altro non m'assolve\nun piacer per usanza in me sí forte\nch'a patteggiar n'ardisce co la morte.\nCanzon, qui sono, ed ò 'l cor via piú freddo\nde la paura che gelata neve,\nsentendomi perir senz'alcun dubbio:\nché pur deliberando ò vòlto al subbio\ngran parte omai de la mia tela breve;\nné mai peso fu greve\nquanto quel ch'i' sostengo in tale stato:\nché co la morte a lato\ncerco del viver mio novo consiglio,\net veggio 'l meglio, et al peggior m'appiglio.\n</canto>"}
{"text": "<canto>\nAspro core et selvaggio, et cruda voglia\nin dolce, humile, angelica figura,\nse l'impreso rigor gran tempo dura,\navran di me poco honorata spoglia;\nché quando nasce et mor fior, herba et foglia,\nquando è 'l dí chiaro, et quando è notte oscura,\npiango ad ognor: ben ò di mia ventura,\ndi madonna et d'Amore onde mi doglia.\nVivo sol di speranza, rimembrando\nche poco humor già per continua prova\nconsumar vidi marmi et pietre salde.\nNon è sí duro cor che, lagrimando,\npregando, amando, talor non si smova,\nné sí freddo voler, che non si scalde.\n</canto>"}
{"text": "<canto>\nSignor mio caro, ogni pensier mi tira\ndevoto a veder voi, cui sempre veggio:\nla mia fortuna (or che mi pò far peggio?)\nmi tene a freno, et mi travolge et gira.\nPoi quel dolce desio ch'Amor mi spira\nmenami a morte, ch'i' non me n'aveggio;\net mentre i miei duo lumi indarno cheggio,\ndovunque io son, dí et notte si sospira.\nCarità di signore, amor di donna\nson le catene ove con molti affanni\nlegato son, perch'io stesso mi strinsi.\nUn lauro verde, una gentil colomna,\nquindeci l'una, et l'altro diciotto anni\nportato ò in seno, et già mai non mi scinsi.\n</canto>"}
{"text": "<canto>\nOimè il bel viso, oimè il soave sguardo,\noimè il leggiadro portamento altero;\noimè il parlar ch'ogni aspro ingegno et fero\nfacevi humile, ed ogni huom vil gagliardo!\net oimè il dolce riso, onde uscío 'l dardo\ndi che morte, altro bene omai non spero:\nalma real, dignissima d'impero,\nse non fossi fra noi scesa sí tardo!\nPer voi conven ch'io arda, e 'n voi respire,\nch'i' pur fui vostro; et se di voi son privo,\nvia men d'ogni sventura altra mi dole.\nDi speranza m'empieste et di desire,\nquand'io partí' dal sommo piacer vivo;\nma 'l vento ne portava le parole.\n</canto>"}
{"text": "<canto>\nChe debb'io far? che mi consigli, Amore?\nTempo è ben di morire,\net ò tardato piú ch'i' non vorrei.\nMadonna è morta, et à seco il mio core;\net volendol seguire,\ninterromper conven quest'anni rei,\nperché mai veder lei\ndi qua non spero, et l'aspettar m'è noia.\nPoscia ch'ogni mia gioia\nper lo suo dipartire in pianto è volta,\nogni dolcezza de mia vita è tolta.\nAmor, tu 'l senti, ond'io teco mi doglio,\nquant'è il damno aspro et grave;\ne so che del mio mal ti pesa et dole,\nanzi del nostro, perch'ad uno scoglio\navem rotto la nave,\net in un punto n'è scurato il sole.\nQual ingegno a parole\nporia aguagliare il mio doglioso stato?\nAhi orbo mondo, ingrato,\ngran cagion ài di dever pianger meco,\nché quel bel ch'era in te, perduto ài seco.\nCaduta è la tua gloria, et tu nol vedi,\nné degno eri, mentr'ella\nvisse qua giú, d'aver sua conoscenza,\nné d'esser tocco da' suoi sancti piedi,\nperché cosa sí bella\ndevea 'l ciel adornar di sua presenza.\nMa io, lasso, che senza\nlei né vita mortal né me stesso amo,\npiangendo la richiamo:\nquesto m'avanza di cotanta spene,\net questo solo anchor qui mi mantene.\nOïmè, terra è fatto il suo bel viso,\nche solea far del cielo\net del ben di lassú fede fra noi;\nl'invisibil sua forma è in paradiso,\ndisciolta di quel velo\nche qui fece ombra al fior degli anni suoi,\nper rivestirsen poi\nun'altra volta, et mai piú non spogliarsi,\nquando alma et bella farsi\ntanto piú la vedrem, quanto piú vale\nsempiterna bellezza che mortale.\nPiú che mai bella et piú leggiadra donna\ntornami inanzi, come\nlà dove piú gradir sua vista sente.\nQuesta è del viver mio l'una colomna,\nl'altra è 'l suo chiaro nome,\nche sona nel mio cor sí dolcemente.\nMa tornandomi a mente\nche pur morta è la mia speranza, viva\nallor ch'ella fioriva,\nsa ben Amor qual io divento, et (spero)\nvedel colei ch'è or sí presso al vero.\nDonne, voi che miraste sua beltate\net l'angelica vita\ncon quel celeste portamento in terra,\ndi me vi doglia, et vincavi pietate,\nnon di lei ch'è salita\na tanta pace, et m'à lassato in guerra:\ntal che s'altri mi serra\nlungo tempo il camin da seguitarla,\nquel ch'Amor meco parla,\nsol mi ritien ch'io non recida il nodo.\nMa e' ragiona dentro in cotal modo:\n- Pon' freno al gran dolor che ti trasporta,\nché per soverchie voglie\nsi perde 'l cielo, ove 'l tuo core aspira,\ndove è viva colei ch'altrui par morta,\net di sue belle spoglie\nseco sorride, et sol di te sospira;\net sua fama, che spira\nin molte parti anchor per la tua lingua,\nprega che non extingua,\nanzi la voce al suo nome rischiari,\nse gli occhi suoi ti fur dolci né cari. -\nFuggi 'l sereno e 'l verde,\nnon t'appressare ove sia riso o canto,\ncanzon mia no, ma pianto:\nnon fa per te di star fra gente allegra,\nvedova, sconsolata, in vesta negra.\n</canto>"}
{"text": "<canto>\nRotta è l'alta colonna e 'l verde lauro\nche facean ombra al mio stanco pensero;\nperduto ò quel che ritrovar non spero\ndal borrea a l'austro, o dal mar indo al mauro.\nTolto m'ài, Morte, il mio doppio thesauro,\nche mi fea viver lieto et gire altero,\net ristorar nol pò terra né impero,\nné gemma orïental, né forza d'auro.\nMa se consentimento è di destino,\nche posso io piú, se no aver l'alma trista,\nhumidi gli occhi sempre, e 'l viso chino?\nO nostra vita ch'è sí bella in vista,\ncom perde agevolmente in un matino\nquel che 'n molti anni a gran pena s'acquista!\n</canto>"}
{"text": "<canto>\nAmor, se vuo' ch'i'torni al giogo anticho,\ncome par che tu mostri, un'altra prova\nmeravigliosa et nova,\nper domar me, conventi vincer pria.\nIl mio amato tesoro in terra trova,\nche m'è nascosto, ond'io son sí mendico,\ne 'l cor saggio pudico,\nove suol albergar la vita mia;\net s'egli è ver che tua potentia sia\nnel ciel sí grande come si ragiona,\net ne l'abisso (perché qui fra noi\nquel che tu val' et puoi,\ncredo che 'l sente ogni gentil persona),\nritogli a Morte quel ch'ella n'à tolto,\net ripon' le tue insegne nel bel volto.\nRiponi entro 'l bel viso il vivo lume\nch'era mia scorta, et la soave fiamma\nch'anchor, lasso, m'infiamma\nessendo spenta: or che fea dunque ardendo?\nE' non si vide mai cervo né damma\ncon tal desio cercar fonte né fiume,\nqual io il dolce costume\nonde ò già molto amaro; et piú n'attendo,\nse ben me stesso et mia vaghezza intendo,\nche mi fa vaneggiar sol del pensero,\net gire in parte ove la strada manca,\net co la mente stanca\ncosa seguir che mai giugner non spero.\nOr al tuo richiamar venir non degno,\nché segnoria non ài fuor del tuo regno.\nFammi sentir de quell'aura gentile\ndi for, sí come dentro anchor si sente;\nla qual era possente,\ncantando, d'acquetar li sdegni et l'ire,\ndi serenar la tempestosa mente\net sgombrar d'ogni nebbia oscura et vile,\ned alzava il mio stile\nsovra di sé, dove or non poria gire.\nAguaglia la speranza col desire;\net poi che l'alma è in sua ragion piú forte,\nrendi agli occhi, agli orecchi il proprio obgetto,\nsenza qual imperfetto\nè lor oprare, e 'l mio vivere è morte.\nIndarno or sovra me tua forza adopre,\nmentre 'l mio primo amor terra ricopre.\nFa ch'io riveggia il bel guardo, ch'un sole\nfu sopra 'l ghiaccio ond'io solea gir carco;\nfa' ch'i' ti trovi al varco,\nonde senza tornar passò 'l mio core;\nprendi i dorati strali, et prendi l'arco,\net facciamisi udir, sí come sòle,\ncol suon de le parole\nne le quali io imparai che cosa è amore;\nmovi la lingua, ov'erano a tutt'ore\ndisposti gli ami ov'io fui preso, et l'ésca\nch'i' bramo sempre; e i tuoi lacci nascondi\nfra i capei crespi et biondi,\nché il mio voler altrove non s'invesca;\nspargi co le tue man' le chiome al vento,\nivi mi lega, et puo' mi far contento.\nDal laccio d'òr non sia mai chi me scioglia,\nnegletto ad arte, e 'nnanellato et hirto,\nné de l'ardente spirto\nde la sua vista dolcemente acerba,\nla qual dí et notte più che lauro o mirto\ntenea in me verde l'amorosa voglia,\nquando si veste et spoglia\ndi fronde il bosco, et la campagna d'erba.\nMa poi che Morte è stata sí superba\nche spezzò il nodo ond'io temea scampare,\nné trovar pôi, quantunque gira il mondo,\ndi che ordischi 'l secondo,\nche giova, Amor, tuoi ingegni ritentare?\nPassata è la stagion, perduto ài l'arme,\ndi ch'io tremava: ormai che puoi tu farme?\nL'arme tue furon gli occhi, onde l'accese\nsaette uscivan d'invisibil foco,\net ragion temean poco,\nché 'ncontra 'l ciel non val difesa humana;\nil pensar e 'l tacer, il riso e 'l gioco,\nl'abito honesto e 'l ragionar cortese,\nle parole che 'ntese\navrian fatto gentil d'alma villana,\nl'angelica sembianza, humile et piana,\nch'or quinci or quindi udia tanto lodarsi;\ne 'l sedere et lo star, che spesso altrui\nposer in dubbio a cui\ndevesse il pregio di piú laude darsi.\nCon quest'arme vincevi ogni cor duro:\nor se' tu disarmato; i' son securo.\nGli animi ch'al tuo regno il cielo inchina\nleghi ora in uno et ora in altro modo;\nma me sol ad un nodo\nlegar potêi, ché 'l ciel di piú non volse.\nQuel'uno è rotto; e 'n libertà non godo\nma piango et grido: \"Ahi nobil pellegrina,\nqual sententia divina\nme legò inanzi, et te prima disciolse?\nDio, che sí tosto al mondo ti ritolse,\nne mostrò tanta et sí alta virtute\nsolo per infiammar nostro desio\".\nCerto ormai non tem'io,\nAmor, de la tua man nove ferute;\nindarno tendi l'arco, a voito scocchi;\nsua virtú cadde al chiuder de' begli occhi.\nMorte m'à sciolto, Amor, d'ogni tua legge:\nquella che fu mia donna al ciel è gita,\nlasciando trista et libera mia vita.\n</canto>"}
{"text": "<canto>\nL'ardente nodo ov'io fui d'ora in hora,\ncontando, anni ventuno interi preso,\nMorte disciolse, né già mai tal peso\nprovai, né credo ch'uom di dolor mora.\nNon volendomi Amor perdere anchora,\nebbe un altro lacciuol fra l'erba teso,\net di nova ésca un altro foco acceso,\ntal ch'a gran pena indi scampato fôra.\nEt se non fosse esperïentia molta\nde' primi affanni, i' sarei preso et arso,\ntanto piú quanto son men verde legno.\nMorte m'à liberato un'altra volta,\net rotto 'l nodo, e 'l foco à spento et sparso:\ncontra la qual non val forza né 'ngegno.\n</canto>"}
{"text": "<canto>\nLa vita fugge, et non s'arresta una hora,\net la morte vien dietro a gran giornate,\net le cose presenti et le passate\nmi dànno guerra, et le future anchora;\ne 'l rimembrare et l'aspettar m'accora,\nor quinci or quindi, sí che 'n veritate,\nse non ch'i' ò di me stesso pietate,\ni' sarei già di questi penser' fòra.\nTornami avanti, s'alcun dolce mai\nebbe 'l cor tristo; et poi da l'altra parte\nveggio al mio navigar turbati i vènti;\nveggio fortuna in porto, et stanco omai\nil mio nocchier, et rotte arbore et sarte,\ne i lumi bei che mirar soglio, spenti.\n</canto>"}
{"text": "<canto>\nChe fai? Che pensi? che pur dietro guardi\nnel tempo, che tornar non pote omai?\nAnima sconsolata, che pur vai\ngiungnendo legne al foco ove tu ardi?\nLe soavi parole e i dolci sguardi\nch'ad un ad un descritti et depinti ài,\nson levati de terra; et è, ben sai,\nqui ricercarli intempestivo et tardi.\nDeh non rinovellar quel che n'ancide\nnon seguir piú penser vago, fallace,\nma saldo et certo, ch'a buon fin ne guide.\nCerchiamo 'l ciel, se qui nulla ne piace:\nché mal per noi quella beltà si vide,\nse viva et morta ne devea tôr pace.\n</canto>"}
{"text": "<canto>\nDatemi pace, o duri miei pensieri:\nnon basta ben ch'Amor, Fortuna et Morte\nmi fanno guerra intorno e 'n su le porte,\nsenza trovarmi dentro altri guerreri?\nEt tu, mio cor, anchor se' pur qual eri,\ndisleal a me sol, che fere scorte\nvai ricettando, et se' fatto consorte\nde' miei nemici sí pronti et leggieri?\nIn te i secreti suoi messaggi Amore,\nin te spiega Fortuna ogni sua pompa,\net Morte la memoria di quel colpo\nche l'avanzo di me conven che rompa;\nin te i vaghi pensier' s'arman d'errore:\nperché d'ogni mio mal te solo incolpo.\n</canto>"}
{"text": "<canto>\nOcchi miei, oscurato è 'l nostro sole;\nanzi è salito al cielo, et ivi splende:\nivi il vedremo anchora, ivi n'attende,\net di nostro tardar forse li dole.\nOrecchie mie, l'angeliche parole\nsonano in parte ove è chi meglio intende.\nPie' miei, vostra ragion là non si stende\nov'è colei ch'esercitar vi sòle.\nDunque perché mi date questa guerra?\nGià di perdere a voi cagion non fui\nvederla, udirla et ritrovarla in terra:\nMorte biasmate; anzi laudate Lui\nche lega et scioglie, e 'n un punto apre et serra.\ne dopo 'l pianto sa far lieto altrui.\n</canto>"}
{"text": "<canto>\nPoi che la vista angelica, serena,\nper súbita partenza in gran dolore\nlasciato à l'alma e 'n tenebroso horrore,\ncerco parlando d'allentar mia pena.\nGiusto duol certo a lamentar mi mena:\nsassel chi n'è cagione, et sallo Amore,\nch'altro rimedio non avea 'l mio core\ncontra i fastidi onde la vita è piena.\nQuesto un, Morte, m'à tolto la tua mano;\net tu che copri et guardi et ài or teco,\nfelice terra, quel bel viso humano,\nme dove lasci, sconsolato et cieco,\nposcia che 'l dolce et amoroso et piano\nlume degli occhi miei non è piú meco?\n</canto>"}
{"text": "<canto>\nS'Amor novo consiglio non n'apporta,\nper forza converrà che 'l viver cange:\ntanta paura et duol l'alma trista ange,\nche 'l desir vive, et la speranza è morta;\nonde si sbigottisce et si sconforta\nmia vita in tutto, et notte et giorno piange,\nstanca senza governo in mar che frange,\ne 'n dubbia via senza fidata scorta.\nImaginata guida la conduce,\nché la vera è sotterra, anzi è nel cielo,\nonde piú che mai chiara al cor traluce:\nagli occhi no, ch'un doloroso velo\ncontende lor la disïata luce,\net me fa sí per tempo cangiar pelo.\n</canto>"}
{"text": "<canto>\nNe l'età sua piú bella et piú fiorita,\nquando aver suol Amor in noi piú forza,\nlasciando in terra la terrena scorza,\nè l'aura mia vital da me partita,\net viva et bella et nuda al ciel salita:\nindi mi signoreggia, indi mi sforza.\nDeh perché me del mio mortal non scorza\nl'ultimo dí, ch'è primo a l'altra vita?\nChé, come i miei pensier' dietro a lei vanno,\ncosí leve, expedita et lieta l'alma\nla segua, et io sia fuor di tanto affanno.\nCiò che s'indugia è proprio per mio damno,\nper far me stesso a me piú grave salma.\nO che bel morir era, oggi è terzo anno!\n</canto>"}
{"text": "<canto>\nSe lamentar augelli, o verdi fronde\nmover soavemente a l'aura estiva,\no roco mormorar di lucide onde\ns'ode d'una fiorita et fresca riva,\nlà 'v'io seggia d'amor pensoso et scriva,\nlei che 'l ciel ne mostrò, terra n'asconde,\nveggio, et odo, et intendo ch'anchor viva\ndi sí lontano a' sospir' miei risponde.\n\"Deh, perché inanzi 'l tempo ti consume?\n- mi dice con pietate - a che pur versi\ndegli occhi tristi un doloroso fiume?\nDi me non pianger tu, ché' miei dí fersi\nmorendo eterni, et ne l'interno lume,\nquando mostrai de chiuder, gli occhi apersi\".\n</canto>"}
{"text": "<canto>\nMai non fui in parte ove sí chiar vedessi\nquel che veder vorrei poi ch'io nol vidi,\nné dove in tanta libertà mi stessi,\nné 'mpiessi il ciel de sí amorosi stridi;\nné già mai vidi valle aver sí spessi\nluoghi da sospirar riposti et fidi;\nné credo già ch'Amor in Cipro avessi,\no in altra riva, sí soavi nidi.\nL'acque parlan d'amore, et l'òra e i rami\net gli augelletti et i pesci e i fiori et l'erba,\ntutti inseme pregando ch'i' sempre ami.\nMa tu, ben nata, che dal ciel mi chiami,\nper la memoria di tua morte acerba\npreghi ch'i' sprezzi 'l mondo e i suoi dolci hami.\n</canto>"}
{"text": "<canto>\nQuante fïate, al mio dolce ricetto\nfuggendo altrui et, s'esser pò, me stesso,\nvo con gli occhi bagnando l'erba e 'l petto,\nrompendo co' sospir' l'aere da presso!\nQuante fïate sol, pien di sospetto,\nper luoghi ombrosi et foschi mi son messo,\ncercando col penser l'alto diletto\nche Morte à tolto, ond'io la chiamo spesso!\nOr in forma di ninpha o d'altra diva\nche del piú chiaro fondo di Sorga esca,\net pongasi a sedere in su la riva;\nor l'ò veduto su per l'erba fresca\ncalcare i fior' com'una donna viva,\nmostrando in vista che di me le 'ncresca.\n</canto>"}
{"text": "<canto>\nAlma felice che sovente torni\na consolar le mie notti dolenti\ncon gli occhi tuoi che Morte non à spenti,\nma sovra 'l mortal modo fatti adorni:\nquanto gradisco che' miei tristi giorni\na rallegrar de tua vista consenti!\nCosí comincio a ritrovar presenti\nle tue bellezze a' suoi usati soggiorni,\nlà 've cantando andai di te molt'anni,\nor, come vedi, vo di te piangendo:\ndi te piangendo no, ma de' miei danni.\nSol un riposo trovo in molti affanni,\nche, quando torni, te conosco e 'ntendo\na l'andar, a la voce, al volto, a' panni.\n</canto>"}
{"text": "<canto>\nDiscolorato ài, Morte, il piú bel volto\nche mai si vide, e i piú begli occhi spenti;\nspirto piú acceso di vertuti ardenti\ndel piú leggiadro et più bel nodo ài sciolto.\nIn un momento ogni mio ben m'ài tolto,\npost'ài silenzio a' piú soavi accenti\nche mai s'udiro, et me pien di lamenti:\nquant'io veggio m'è noia, et quand'io ascolto.\nBen torna a consolar tanto dolore\nmadonna, ove Pietà la riconduce:\nné trovo in questa vita altro soccorso.\nEt se come ella parla, et come luce,\nridir potessi, accenderei d'amore,\nnon dirò d'uom, un cor di tigre o d'orso.\n</canto>"}
{"text": "<canto>\nSí breve è 'l tempo e 'l penser sí veloce\nche mi rendon madonna cosí morta,\nch'al gran dolor la medicina è corta:\npur, mentr'io veggio lei, nulla mi nòce.\nAmor, che m'à legato et tienmi in croce,\ntrema quando la vede in su la porta\nde l'alma ove m'ancide, anchor sí scorta,\nsí dolce in vista et sí soave in voce.\nCome donna in suo albergo altèra vène,\nscacciando de l'oscuro et grave core\nco la fronte serena i pensier' tristi.\nL'alma, che tanta luce non sostene,\nsospira et dice: - O benedette l'ore\ndel dí che questa via con li occhi apristi! -\n</canto>"}
{"text": "<canto>\nNé mai pietosa madre al caro figlio\nné donna accesa al suo sposo dilecto\ndie' con tanti sospir', con tal sospetto\nin dubbio stato sí fedel consiglio,\ncome a me quella che 'l mio grave exiglio\nmirando dal suo eterno alto ricetto,\nspesso a me torna co l'usato affecto,\net di doppia pietate ornata il ciglio:\nor di madre, or d'amante; or teme, or arde\nd'onesto foco; et nel parlar mi mostra\nquel che 'n questo vïaggio fugga o segua,\ncontando i casi de la vita nostra,\npregando ch'a levar l'alma non tarde:\net sol quant'ella parla, ò pace o tregua.\n</canto>"}
{"text": "<canto>\nSe quell'aura soave de' sospiri\nch'i' odo di colei che qui fu mia\ndonna, or è in cielo, et anchor par qui sia,\net viva, et senta, et vada, et ami, et spiri,\nritrar potessi, or che caldi desiri\nmovrei parlando! sí gelosa et pia\ntorna ov'io son, temendo non fra via\nmi stanchi, o 'ndietro o da man manca giri.\nIr dritto, alto, m'insegna; et io, che 'ntendo\nle sue caste lusinghe e i giusti preghi\ncol dolce mormorar pietoso et basso,\nsecondo lei conven mi regga et pieghi,\nper la dolcezza che del suo dir prendo,\nch'avria vertú di far piangere un sasso.\n</canto>"}
{"text": "<canto>\nSennuccio mio, benché doglioso et solo\nm'abbi lasciato, i' pur mi riconforto,\nperché del corpo ov'eri preso et morto,\nalteramente se' levato a volo.\nOr vedi inseme l'un et l'altro polo,\nle stelle vaghe et lor vïaggio torto,\net vedi il veder nostro quanto è corto,\nonde col tuo gioir tempro 'l mio duolo.\nMa ben ti prego che 'n la terza spera\nGuitton saluti, et messer Cino, et Dante,\nFranceschin nostro, et tutta quella schiera.\nA la mia donna puoi ben dire in quante\nlagrime io vivo; et son fatt'una fera,\nmembrando il suo bel viso et l'opre sante.\n</canto>"}
{"text": "<canto>\nI' ò pien di sospir' quest'aere tutto,\nd'aspri colli mirando il dolce piano\nove nacque colei ch'avendo in mano\nmeo cor in sul fiorire e 'n sul far frutto,\nè gita al cielo, ed àmmi a tal condutto,\ncol súbito partir, che, di lontano\ngli occhi miei stanchi lei cercando invano,\npresso di sé non lassan loco asciutto.\nNon è sterpo né sasso in questi monti,\nnon ramo o fronda verde in queste piagge,\nnon fiore in queste valli o foglia d'erba,\nstilla d'acqua non vèn di queste fonti,\nné fiere àn questi boschi sí selvagge,\nche non sappian quanto è mia pena acerba.\n</canto>"}
{"text": "<canto>\nL'alma mia fiammma oltra le belle bella,\nch'ebbe qui 'l ciel sí amico et sí cortese,\nanzi tempo per me nel suo paese\nè ritornata, et a la par sua stella.\nOr comincio a svegliarmi, et veggio ch'ella\nper lo migliore al mio desir contese,\net quelle voglie giovenili accese\ntemprò con una visita dolce et fella.\nLei ne ringratio, e 'l suo alto consiglio,\nche col bel viso et co' soavi sdegni\nfaceami ardendo pensar mia salute.\nO leggiadre arti et lor effetti degni,\nl'un co la lingua oprar, l'altra col ciglio,\nio gloria in lei, et ella in me virtute!\n</canto>"}
{"text": "<canto>\nCome va 'l mondo! or mi diletta et piace\nquel che piú mi dispiaque; or veggio et sento\nche per aver salute ebbi tormento,\net breve guerra per eterna pace.\nO speranza, o desir sempre fallace,\net degli amanti piú ben per un cento!\nO quant'era il peggior farmi contento\nquella ch'or siede in cielo, e 'n terra giace!\nMa 'l ceco Amor et la mia sorda mente\nmi travïavan sí, ch'andar per viva\nforza mi convenia dove morte era.\nBenedetta colei ch'a miglior riva\nvolse il mio corso, et l'empia voglia ardente\nlusingando affrenò perch'io non pèra.\n</canto>"}
{"text": "<canto>\nQuand'io veggio dal ciel scender l'Aurora\nco la fronte di rose et co' crin' d'oro,\nAmor m'assale, ond'io mi discoloro,\net dico sospirando: Ivi è Laura ora.\nO felice Titon, tu sai ben l'ora\nda ricovrare il tuo caro tesoro:\nma io che debbo far del dolce alloro?\nche se 'l vo' riveder, conven ch'io mora.\nI vostri dipartir' non son sí duri,\nch'almen di notte suol tornar colei\nche non â schifo le tue bianche chiome:\nle mie notti fa triste, e i giorni oscuri,\nquella che n'à portato i penser' miei,\nné di sè m'à lasciato altro che 'l nome.\n</canto>"}
{"text": "<canto>\nGli occhi di ch'io parlai sí caldamente,\net le braccia et le mani et i piedi e 'l viso,\nche m'avean sí da me stesso diviso,\net fatto singular da l'altra gente;\nle crespe chiome d'òr puro lucente\ne 'l lampeggiar de l'angelico riso,\nche solean fare in terra un paradiso,\npoca polvere son, che nulla sente.\nEt io pur vivo, onde mi doglio et sdegno,\nrimaso senza 'l lume ch'amai tanto,\nin gran fortuna e 'n disarmato legno.\nOr sia qui fine al mio amoroso canto:\nsecca è la vena de l'usato ingegno,\net la cetera mia rivolta in pianto.\n</canto>"}
{"text": "<canto>\nS'io avesse pensato che sí care\nfossin le voci de' sospir' miei in rima,\nfatte l'avrei, dal sospirar mio prima,\nin numero piú spesse, in stil piú rare.\nMorta colei che mi facea parlare,\net che si stava de' pensier' miei in cima,\nnon posso, et non ò piú sí dolce lima,\nrime aspre et fosche far soavi et chiare.\nEt certo ogni mio studio in quel tempo era\npur di sfogare il doloroso core\nin qualche modo, non d'acquistar fama.\nPianger cercai, non già del pianto honore:\nor vorrei ben piacer; ma quella altera\ntacito stanco dopo sé mi chiama.\n</canto>"}
{"text": "<canto>\nSoleasi nel mio cor star bella et viva,\ncom'altra donna in loco humile et basso:\nor son fatto io per l'ultimo suo passo\nnon pur mortal, ma morto, et ella è diva.\nL'alma d'ogni suo ben spogliata et priva,\nAmor de la sua luce ignudo et casso\ndevrian de la pietà romper un sasso,\nma non è chi lor duol riconti o scriva:\nché piangon dentro, ov'ogni orecchia è sorda,\nse non la mia, cui tanta doglia ingombra,\nch'altro che sospirar nulla m'avanza.\nVeramente siam noi polvere et ombra,\nveramente la voglia cieca e 'ngorda,\nveramente fallace è la speranza.\n</canto>"}
{"text": "<canto>\nSoleano i miei penser' soavemente\ndi lor obgetto ragionare inseme:\n- Pietà s'appressa, e del tardar si pente;\nforse or parla di noi, o spera, o teme. -\nPoi che l'ultimo giorno et l'ore extreme\nspogliâr di lei questa vita presente,\nnostro stato dal ciel vede, ode et sente:\naltra di lei non è rimaso speme.\nO miracol gentile, o felice alma,\no beltà senza exempio altera et rara,\nche tosto è ritornata ond'ella uscío!\nIvi à del suo ben far corona et palma\nquella ch'al mondo sí famosa et chiara\nfe' la sua gran vertute, e 'l furor mio.\n</canto>"}
{"text": "<canto>\nI' mi soglio accusare, et or mi scuso,\nanzi me pregio et tengo assai piú caro,\nde l'onesta pregion, del dolce amaro\ncolpo, ch'i' portai già molt'anni chiuso.\nInvide Parche, sí repente il fuso\ntroncaste, ch'attorcea soave et chiaro\nstame al mio laccio, et quello aurato et raro\nstrale, onde morte piacque oltra nostro uso!\nChé non fu d'allegrezza a' suoi dí mai,\ndi libertà, di vita alma sí vaga,\nche non cangiasse 'l suo natural modo,\ntogliendo anzi per lei sempre trar guai\nche cantar per qualunque, e di tal piaga\nmorir contenta, et viver in tal nodo.\n</canto>"}
{"text": "<canto>\nDue gran nemiche inseme erano agiunte,\nBellezza et Honestà, con pace tanta\nche mai rebellïon l'anima santa\nnon sentí poi ch'a star seco fur giunte;\net or per Morte son sparse et disgiunte:\nl'una è nel ciel, che se ne gloria et vanta;\nl'altra sotterra, che ' begli occhi amanta,\nonde uscîr già tant'amorose punte.\nL'atto soave, e 'l parlar saggio humile\nche movea d'alto loco, e 'l dolce sguardo\nche piagava il mio core (anchor l'acenna),\nsono spariti; et s'al seguir son tardo,\nforse averrà che 'l bel nome gentile\nconsecrerò con questa stanca penna.\n</canto>"}
{"text": "<canto>\nQuand'io mi volgo indietro a miarar gli anni\nch'anno fuggendo i miei penseri sparsi,\net spento 'l foco ove agghiacciando io arsi,\net finito il riposo pien d'affanni,\nrotta la fe' degli amorosi inganni,\net sol due parti d'ogni mio ben farsi,\nl'una nel cielo et l'altra in terra starsi,\net perduto il guadagno de' miei damni,\ni' mi riscuto, et trovomi sí nudo,\nch'i' porto invidia ad ogni extrema sorte:\ntal cordoglio et paura ò di me stesso.\nO mia stella, o Fortuna, o Fato, o Morte,\no per me sempre dolce giorno et crudo,\ncome m'avete in basso stato messo!\n</canto>"}
{"text": "<canto>\nOv'è la fronte, che con picciol cenno\nvolgea il mio core in questa parte e 'n quella?\nOv'è 'l bel ciglio, et l'una et l'altra stella\nch'al corso del mio viver lume denno?\nOv'è 'l valor, la conoscenza e 'l senno?\nL'accorta, honesta, humil, dolce favella?\nOve son le bellezze accolte in ella,\nche gran tempo di me lor voglia fenno?\nOv'è l'ombra gentil del viso humano\nch'òra et riposo dava a l'alma stanca,\net là 've i miei pensier' scritti eran tutti?\nOv'è colei che mia vita ebbe in mano?\nQuanto al misero mondo, et quanto manca\nagli occhi miei che mai non fien asciutti!\n</canto>"}
{"text": "<canto>\nQuanta invidia io ti porto, avara terra,\nch'abbracci quella cui veder m'è tolto,\net mi contendi l'aria del bel volto,\ndove pace trovai d'ogni mia guerra!\nQuanta ne porto al ciel, che chiude et serra\net sí cupidamente à in sé raccolto\nlo spirto da le belle membra sciolto,\net per altrui sí rado si diserra!\nQuanta invidia a quell'anime che 'n sorte\nànno or sua santa et dolce compagnia\nla qual io cercai sempre con tal brama!\nQuant'a la dispietata et dura Morte,\nch'avendo spento in lei la vita mia,\nstassi né suoi begli occhi, et me non chiama!\n</canto>"}
{"text": "<canto>\nValle che de' lamenti miei se' piena,\nfiume che spesso del mio pianger cresci,\nfere selvestre, vaghi augelli et pesci,\nche l'una et l'altra verde riva affrena,\naria de' miei sospir' calda et serena,\ndolce sentier che sí amaro rïesci,\ncolle che mi piacesti, or mi rincresci,\nov'anchor per usanza Amor mi mena:\nben riconosco in voi l'usate forme,\nnon, lasso, in me, che da sí lieta vita\nson fatto albergo d'infinita doglia.\nQuinci vedea 'l mio bene; et per queste orme\ntorno a veder ond'al ciel nuda è gita,\nlasciando in terra la sua bella spoglia.\n</canto>"}
{"text": "<canto>\nLevommi il mio penser in parte ov'era\nquella ch'io cerco, et non ritrovo in terra:\nivi, fra lor che 'l terzo cerchio serra,\nla rividi piú bella et meno altera.\nPer man mi prese, et disse: - In questa spera\nsarai anchor meco, se 'l desir non erra:\ni' so' colei che ti die' tanta guerra,\net compie' mia giornata inanzi sera.\nMio ben non cape in intelletto humano:\nte solo aspetto, et quel che tanto amasti\ne là giuso è rimaso, il mio bel velo. -\nDeh perché tacque, et allargò la mano?\nCh'al suon de' detti sí pietosi et casti\npoco mancò ch'io non rimasi in cielo.\n</canto>"}
{"text": "<canto>\nAmor, che meco al buon tempo ti stavi\nfra queste rive, a' pensier' nostri amiche,\net per saldar le ragion' nostre antiche\nmeco et col fiume ragionando andavi;\nfior', frondi, herbe, ombre, antri, onde, aure soavi,\nvalli chiuse, alti colli et piagge apriche,\nporto de l'amorose mie fatiche,\nde le fortune mie tante, et sí gravi;\no vaghi habitator' de' verdi boschi,\no ninphe, et voi che 'l fresco herboso fondo\ndel liquido cristallo alberga et pasce:\ni dí miei fur sí chiari, or son sí foschi,\ncome Morte che 'l fa; cosí nel mondo\nsua ventura à ciascun dal dí che nasce.\n</canto>"}
{"text": "<canto>\nMentre che 'l cor dagli amorosi vermi\nfu consumato, e 'n fiammma amorosa arse,\ndi vaga fera le vestigia sparse\ncercai per poggi solitarii et hermi;\net ebbi ardir cantando di dolermi\nd'Amor, di lei che sí dura m'apparse:\nma l'ingegno et le rime erano scarse\nin quella etate ai pensier' novi e 'nfermi.\nQuel foco è morto, e 'l copre un picciol marmo:\nche se col tempo fossi ito avanzando\n(come già in altri) infino a la vecchiezza,\ndi rime armato, ond'oggi mi disarmo,\ncon stil canuto avrei fatto parlando\nromper le pietre, et pianger di dolcezza.\n</canto>"}
{"text": "<canto>\nAnima bella da quel nodo sciolta\nche piú bel mai non seppe ordir Natura,\npon' dal ciel mente a la mia vita oscura,\nda sí lieti pensieri a pianger volta.\nLa falsa opinïon dal cor s'è tolta,\nche mi fece alcun tempo acerba et dura\ntua dolce vista: omai tutta secura\nvolgi a me gli occhi, e i miei sospiri ascolta.\nMira 'l gran sasso, donde Sorga nasce,\net vedra'vi un che sol tra l'erbe et l'acque\ndi tua memoria et di dolor si pasce.\nOve giace il tuo albergo, et dove nacque\nil nostro amor, vo' ch'abbandoni et lasce,\nper non veder ne' tuoi quel ch'a te spiacque.\n</canto>"}
{"text": "<canto>\nQuel sol che mi mostrava il camin destro\ndi gire al ciel con glorïosi passi,\ntornando al sommo Sole, in pochi sassi\nchiuse 'l mio lume e 'l suo carcer terrestro:\nond'io son fatto un animal silvestro,\nche co pie' vaghi, solitarii et lassi\nporto 'l cor grave et gli occhi humidi et bassi\nal mondo, ch'è per me un deserto alpestro.\nCosí vo ricercando ogni contrada\nov'io la vidi; et sol tu che m'affligi,\nAmor, vien meco, et mostrimi ond'io vada.\nLei non trov'io: ma suoi santi vestigi\ntutti rivolti a la superna strada\nveggio, lunge da' laghi averni et stigi.\n</canto>"}
{"text": "<canto>\nI' pensava assai destro esser su l'ale,\nnon per lor forza, ma di chi le spiega,\nper gir cantando a quel bel nodo eguale\nonde Morte m'assolve, Amor mi lega.\nTrovaimi a l'opra via piú lento et frale\nd'un picciol ramo cui gran fascio piega,\net dissi: - A cader va chi troppo sale,\nné si fa ben per huom quel che 'l ciel nega. -\nMai non poria volar penna d'ingegno,\nnonché stil grave o lingua, ove Natura\nvolò, tessendo il mio dolce ritegno.\nSeguilla Amor con sí mirabil cura\nin adornarlo, ch'i' non era degno\npur de la vista: ma fu mia ventura.\n</canto>"}
{"text": "<canto>\nQuella per cui con Sorga ò cangiato Arno,\ncon franca povertà serve richezze,\nvolse in amaro sue sante dolceze,\nond'io già vissi, or me ne struggo et scarno.\nDa poi piú volte ò riprovato indarno\nal secol che verrà l'alte belleze\npinger cantando, a ciò che l'alme et preze:\nné col mio stile il suo bel viso incarno.\nLe lode mai non d'altra, et proprie sue,\nche 'n lei fur come stelle in cielo sparte,\npur ardisco ombreggiare, or una, or due:\nma poi ch'i' giungo a la divina parte\nch'un chiaro et breve sole al mondo fue,\nivi manca l'ardir, l'ingegno et l'arte.\n</canto>"}
{"text": "<canto>\nL'alto et novo miracol ch'a' dí nostri\napparve al mondo, et star seco non volse,\nche sol ne mostrò 'l ciel poi sel ritolse,\nper adornarne i suoi stellanti chiostri,\nvuol ch'i' depinga a chi nol vide, e 'l mostri,\nAmor, che 'n prima la mia lingua sciolse,\npoi mille volte indarno a l'opra volse\ningegno, tempo, penne, carte, e 'nchiostri.\nNon son al sommo anchor giunte le rime:\nin me il conosco; et proval ben chiunque\nè 'nfin a qui, che d'amor parli o scriva.\nChi sa pensare, il ver tacito estime,\nch'ogni stil vince, et poi sospire: - Adunque\nbeati gli occhi che la vider viva. -\n</canto>"}
{"text": "<canto>\nZephiro torna, e 'l bel tempo rimena,\ne i fiori et l'erbe, sua dolce famiglia,\net garrir Progne et pianger Philomena,\net primavera candida et vermiglia.\nRidono i prati, e 'l ciel si rasserena;\nGiove s'allegra di mirar sua figlia;\nl'aria et l'acqua et la terra è d'amor piena;\nogni animal d'amar si riconsiglia.\nMa per me, lasso, tornano i piú gravi\nsospiri, che del cor profondo tragge\nquella ch'al ciel se ne portò le chiavi;\net cantar augelletti, et fiorir piagge,\ne 'n belle donne honeste atti soavi\nsono un deserto, et fere aspre et selvagge.\n</canto>"}
{"text": "<canto>\nQuel rosignol, che sí soave piagne,\nforse suoi figli, o sua cara consorte,\ndi dolcezza empie il cielo et le campagne\ncon tante note sí pietose et scorte,\net tutta notte par che m'accompagne,\net mi rammente la mia dura sorte:\nch'altri che me non ò di ch'i' mi lagne,\nché 'n dee non credev'io regnasse Morte.\nO che lieve è inganar chi s'assecura!\nQue' duo bei lumi assai piú che 'l sol chiari\nchi pensò mai veder far terra oscura?\nOr cognosco io che mia fera ventura\nvuol che vivendo et lagrimando impari\ncome nulla qua giú diletta, et dura.\n</canto>"}
{"text": "<canto>\nNé per sereno ciel ir vaghe stelle,\nné per tranquillo mar legni spalmati,\nné per campagne cavalieri armati,\nné per bei boschi allegre fere et snelle;\nné d'aspettato ben fresche novelle\nné dir d'amore in stili alti et ornati\nné tra chiare fontane et verdi prati\ndolce cantare honeste donne et belle;\nné altro sarà mai ch'al cor m'aggiunga,\nsí seco il seppe quella sepellire\nche sola agli occhi miei fu lume et speglio.\nNoia m'è 'l viver sí gravosa et lunga\nch'i' chiamo il fine, per lo gran desire\ndi riveder cui non veder fu 'l meglio.\n</canto>"}
{"text": "<canto>\nPassato è 'l tempo omai, lasso, che tanto\ncon refrigerio in mezzo 'l foco vissi;\npassato è quella di ch'io piansi et scrissi,\nma lasciato m'à ben la penna e 'l pianto.\nPassato è 'l viso sí leggiadro et santo,\nma passando i dolci occhi al cor m'à fissi:\nal cor già mio, che seguendo partissi\nlei ch'avolto l'avea nel suo bel manto.\nElla 'l se ne portò sotterra, e 'n cielo\nove or trïumpha, ornata de l'alloro\nche meritò la sua invicta honestate.\nCosí disciolto dal mortal mio velo\nch'a forza mi tien qui, foss'io con loro\nfuor de' sospir' fra l'anime beate!\n</canto>"}
{"text": "<canto>\nMente mia, che presaga de' tuoi damni,\nal tempo lieto già pensosa et trista,\nsí 'ntentamente ne l'amata vista\nrequie cercavi de' futuri affanni,\nagli atti, a le parole, al viso, ai panni,\na la nova pietà con dolor mista,\npotêi ben dir, se del tutto eri avista:\nQuesto è l'ultimo dí de' miei dolci anni.\nQual dolcezza fu quella, o misera alma!\ncome ardavamo in quel punto ch'i' vidi\ngli occhi i quai non devea riveder mai,\nquando a lor come a' duo amici piú fidi\npartendo in guardia la piú nobil salma,\ni miei cari penseri e 'l cor, lasciai!\n</canto>"}
{"text": "<canto>\nTutta la mia fiorita et verde etade\npassava, e 'ntepidir sentia già 'l foco\nch'arse il mio core, et era giunto al loco\nove scende la vita ch'al fin cade.\nGià incomminciava a prender securtade\nla mia cara nemica a poco a poco\nde' suoi sospetti, et rivolgeva in gioco\nmie pene acerbe sua dolce honestade.\nPresso era 'l tempo dove Amor si scontra\ncon Castitate, et agli amanti è dato\nsedersi inseme, et dir che lor incontra.\nMorte ebbe invidia al mio felice stato,\nanzi a la speme; et feglisi a l'incontra\na mezza via come nemico armato.\n</canto>"}
{"text": "<canto>\nTempo era omai da trovar pace o triegua\ndi tanta guerra, et erane in via forse,\nse non che' lieti passi indietro torse\nchi le disaguaglianze nostre adegua:\nché, come nebbia al vento si dilegua,\ncosí sua vita súbito trascorse\nquella che già co' begli occhi mi scorse,\net or conven che col penser la segua.\nPoco avev'a 'ndugiar, ché gli anni e 'l pelo\ncangiavano i costumi: onde sospetto\nnon fôra il ragionar del mio mal seco.\nCon che honesti sospiri l'avrei detto\nle mie lunghe fatiche, ch'or dal cielo\nvede, son certo, et duolsene anchor meco!\n</canto>"}
{"text": "<canto>\nTranquillo porto avea mostrato Amore\na la mia lunga et torbida tempesta\nfra gli anni de la età matura honesta\nche i vicii spoglia, et vertú veste et honore.\nGià traluceva a' begli occhi il mio core,\net l'alta fede non piú lor molesta.\nAhi Morte ria, come a schiantar se' presta\nil frutto de molt'anni in sí poche hore!\nPur vivendo veniasi ove deposto\nin quelle caste orecchie avrei parlando\nde' miei dolci pensier' l'antiqua soma;\net ella avrebbe a me forse resposto\nqualche santa parola sospirando,\ncangiati i volti, et l'una et l'altra coma.\n</canto>"}
{"text": "<canto>\nAl cader d'una pianta che si svelse\ncome quella che ferro o vento sterpe,\nspargendo a terra le sue spoglie excelse,\nmostrando al sol la sua squalida sterpe,\nvidi un'altra ch'Amor obiecto scelse,\nsubiecto in me Callïope et Euterpe;\nche 'l cor m'avinse, et proprio albergo felse,\nqual per trunco o per muro hedera serpe.\nQuel vivo lauro ove solean far nido\nli alti penseri, e i miei sospiri ardenti,\nche de' bei rami mai non mossen fronda,\nal ciel traslato, in quel suo albergo fido\nlasciò radici, onde con gravi accenti\nè anchor chi chiami, et non è chi responda.\n</canto>"}
{"text": "<canto>\nI dí miei piú leggier' che nesun cervo,\nfuggîr come ombra, et non vider piú bene\nch'un batter d'occhio, et poche hore serene,\nch'amare et dolci ne la mente servo.\nMisero mondo, instabile et protervo\ndel tutto è cieco chi 'n te pon sua spene:\nché 'n te mi fu 'l cor tolto, et or sel tène\ntal ch'è già terra, et non giunge osso a nervo.\nMa la forma miglior, che vive anchora,\net vivrà sempre, su ne l'alto cielo,\ndi sue bellezze ogni or piú m'innamora;\net vo, sol in pensar, cangiando il pelo,\nqual ella è oggi, e 'n qual parte dimora,\nqual a vedere il suo leggiadro velo.\n</canto>"}
{"text": "<canto>\nSento l'aura mia anticha, e i dolci colli\nveggio apparire, onde 'l bel lume nacque\nche tenne gli occhi mei mentr'al ciel piacque\nbramosi et lieti, or li tèn tristi et molli.\nO caduche speranze, o penser' folli!\nVedove l'erbe et torbide son l'acque,\net vòto et freddo 'l nido in ch'ella giacque,\nnel qual io vivo, et morto giacer volli,\nsperando alfin da le soavi piante\net da begli occhi suoi, che 'l cor m'ànn'arso,\nriposo alcun de le fatiche tante.\nO' servito a signor crudele et scarso:\nch'arsi quanto 'l mio foco ebbi davante,\nor vo piangendo il suo cenere sparso.\n</canto>"}
{"text": "<canto>\nÉ questo 'l nido in che la mia fenice\nmise l'aurate et le purpuree penne,\nche sotto le sue ali il mio cor tenne,\net parole et sospiri ancho ne elice?\nO del dolce mio mal prima radice,\nov'è il bel viso, onde quel lume venne\nche vivo et lieto, ardendo mi mantenne?\nSol' eri in terra; or se' nel ciel felice.\nEt m'ài lasciato qui misero et solo,\ntalché pien di duol sempre al loco torno\nche per te consecrato honora et còlo;\nveggendo a' colli oscura notte intorno\nonde prendesti al ciel l'ultimo volo,\net dove li occhi tuoi solean far giorno.\n</canto>"}
{"text": "<canto>\nMai non vedranno le mie luci asciutte\ncon le parti de l'animo tranquille\nquelle note ov'Amor par che sfaville,\net Pietà di sua man l'abbia construtte.\nSpirto già invicto a le terrene lutte,\nch'or su dal ciel tanta dolcezza stille,\nch'a lo stil, onde Morte dipartille,\nle disvïate rime ài ricondutte:\ndi mie tenere frondi altro lavoro\ncerdea mostrarte; et qual fero pianeta\nne 'nvidiò inseme, o mio nobil tesoro?\nChi 'nnanzi tempo mi t'asconde et vieta,\nche col cor veggio, et co la lingua honoro,\ne 'n te, dolce sospir, l'alma s'acqueta?\n</canto>"}
{"text": "<canto>\nStandomi un giorno solo a la fenestra,\nonde cose vedea tante, et sí nove,\nch'era sol di mirar quasi già stancho,\nuna fera m'apparve da man destra,\ncon fronte humana, da far arder Giove,\ncacciata da duo veltri, un nero, un biancho;\nche l'un et l'altro fiancho\nde la fera gentil mordean sí forte,\nche 'n poco tempo la menaro al passo\nove, chiusa in un sasso,\nvinse molta bellezza acerba morte:\net mi fe' sospirar sua dura sorte.\nIndi per alto mar vidi una nave,\ncon le sarte di seta, et d'òr la vela,\ntutta d'avorio et d'ebeno contesta;\ne 'l mar tranquillo, et l'aura era soave,\ne 'l ciel qual è se nulla nube il vela,\nella carca di ricca merce honesta:\npoi repente tempesta\norïental turbò sí l'aere et l'onde,\nche la nave percosse ad uno scoglio.\nO che grave cordoglio!\nBreve hora oppresse, et poco spatio asconde,\nl'alte ricchezze a nul'altre seconde.\nIn un boschetto novo, i rami santi\nfiorian d'un lauro giovenetto et schietto,\nch'un delli arbor' parea di paradiso;\net di sua ombra uscian sí dolci canti\ndi vari augelli, et tant'altro diletto,\nche dal mondo m'avean tutto diviso;\net mirandol io fiso,\ncangiossi 'l cielo intorno, et tinto in vista,\nfolgorando 'l percosse, et da radice\nquella pianta felice\nsúbito svelse: onde mia vita è trista,\nché simile ombra mai non si racquista.\nChiara fontana in quel medesmo bosco\nsorgea d'un sasso, et acque fresche et dolci\nspargea, soavemente mormorando;\nal bel seggio, riposto, ombroso et fosco,\nné pastori appressavan né bifolci,\nma ninphe et muse a quel tenor cantando:\nivi m'assisi; et quando\npiú dolcezza prendea di tal concento\net di tal vista, aprir vidi uno speco,\net portarsene seco\nla fonte e 'l loco: ond'anchor doglia sento,\net sol de la memoria mi sgomento.\nUna strania fenice, ambedue l'ale\ndi porpora vestita, e 'l capo d'oro,\nvedendo per la selva altera et sola,\nveder forma celeste et immortale\nprima pensai, fin ch'a lo svelto alloro\ngiunse, et al fonte che la terra invola:\nogni cosa al fin vola;\nché, mirando le frondi a terra sparse,\ne 'l troncon rotto, et quel vivo humor secco,\nvolse in se stessa il becco,\nquasi sdegnando, e 'n un punto disparse:\nonde 'l cor di pietate, et d'amor m'arse.\nAlfin vid'io per entro i fiori et l'erba\npensosa ir sí leggiadra et bella donna,\nche mai nol penso ch'i' non arda et treme:\nhumile in sé, ma 'ncontra Amor superba;\net avea indosso sí candida gonna,\nsí texta, ch'oro et neve parea inseme;\nma le parti supreme\neran avolte d'una nebbia oscura:\npunta poi nel tallon d'un picciol angue,\ncome fior colto langue,\nlieta si dipartio, nonché secura.\nAhi, nulla, altro che pianto, al mondo dura!\nCanzon, tu puoi ben dire:\n- Queste sei visïoni al signor mio\nàn fatto un dolce di morir desio. -\n</canto>"}
{"text": "<canto>\nAmor, quando fioria\nmia spene, e 'l guidardon di tanta fede,\ntolta m'è quella ond'attendea mercede.\nAhi dispietata morte, ahi crudel vita!\nL'una m'à posto in doglia,\net mie speranze acerbamente à spente;\nl'altra mi tèn qua giú contra mia voglia,\net lei che se n'è gita\nseguir non posso, ch'ella nol consente.\nMa pur ogni or presente\nnel mezzo del meo cor madonna siede,\net qual è la mia vita, ella sel vede.\n</canto>"}
{"text": "<canto>\nTacer non posso, et temo non adopre\ncontrario effecto la mia lingua al core,\nche vorria far honore\na la sua donna, che dal ciel n'ascolta.\nCome poss'io, se non m'insegni, Amore,\ncon parole mortali aguagliar l'opre\ndivine, et quel che copre\nalta humiltate, in se stessa raccolta?\nNe la bella pregione, onde or è sciolta,\npoco era stato anchor l'alma gentile,\nal tempo che di lei prima m'accorsi:\nonde súbito corsi,\nch'era de l'anno et di mi' etate aprile,\na coglier fiori in quei prati d'intorno,\nsperando a li occhi suoi piacer sí addorno.\nMuri eran d'alabastro, e 'l tetto d'oro,\nd'avorio uscio, et fenestre di zaffiro,\nonde 'l primo sospiro\nmi giunse al cor, et giugnerà l'extremo:\nInde i messi d'Amor armati usciro\ndi saette et di foco, ond'io di loro,\ncoronati d'alloro,\npur come or fusse, ripensando tremo.\nD'un bel diamante quadro, et mai non scemo,\nvi si vedea nel mezzo un seggio altero\nove, sola, sedea, la bella donna:\ndinanzi, una colonna\ncristallina, et iv'entro ogni pensero\nscritto, et for tralucea sí chiaramente,\nche mi fea lieto, et sospirar sovente.\nA le pungenti, ardenti et lucide arme,\na la vittorïosa insegna verde,\ncontra cui in campo perde\nGiove et Apollo et Poliphemo et Marte,\nov'è 'l pianto ognor fresco, et si rinverde,\ngiunto mi vidi: et non possendo aitarme,\npreso lassai menarme\nond'or non so d'uscir la via né l'arte.\nMa sí com'uom talor che piange, et parte\nvede cosa che li occhi e 'l cor alletta,\ncosí colei per ch'io son in pregione,\nstandosi ad un balcone,\nche fu sola a' suoi dí cosa perfetta,\ncominciai a mirar con tal desio\nche me stesso e 'l mio mal posi in oblio.\nI' era in terra, e 'l cor in paradiso,\ndolcemente oblïando ogni altra cura,\net mia viva figura\nfar sentia un marmo e 'mpiér di meraviglia,\nquando una donna assai pronta et secura,\ndi tempo anticha, et giovene del viso,\nvedendomi sí fiso\na l'atto de la fronte et de le ciglia:\n\"Meco - mi disse -, meco ti consiglia,\nch'i' son d'altro poder che tu non credi;\net so far lieti et tristi in un momento,\npiú leggiera che 'l vento,\net reggo et volvo quando al mondo vedi.\nTien' pur li occhi come aquila in quel sole:\nparte da' orecchi a queste mie parole.\nIl dí che costei nacque, eran le stelle\nche producon fra voi felici effecti\nin luoghi alti et electi,\nl'una ver' l'altra con amor converse:\nVenere e 'l padre con benigni aspecti\ntenean le parti signorili et belle,\net le luci impie et felle\nquasi in tutto del ciel eran disperse.\nIl sol mai sí bel giorno non aperse:\nl'aere et la terra s'allegrava, et l'acque\nper lo mar avean pace et per li fiumi.\nFra tanti amici lumi,\nuna nube lontana mi dispiacque:\nla qual temo che 'n pianto si resolve,\nse Pietate altramente il ciel non volve.\nCom'ella venne in questo viver basso,\nch'a dir il ver non fu degno d'averla,\ncosa nova a vederla,\ngià santissima et dolce anchor acerba,\nparea chiusa in òr fin candida perla;\net or carpone, or con tremante passo,\nlegno, acqua, terra, o sasso\nverde facea, chiara, soave, et l'erba\ncon le palme o co i pie' fresca et superba,\net fiorir co i belli occhi le campagne,\net acquetar i vènti et le tempeste\ncon voci anchor non preste,\ndi lingua che dal latte si scompagne:\nchiaro mostrando al mondo sordo et cieco\nquanto lume del ciel fusse già seco.\nPoi che crescendo in tempo et in virtute,\ngiunse a la terza sua fiorita etate,\nleggiadria né beltate\ntanta non vide 'l sol, credo, già mai:\nli occhi pien' di letitia et d'onestate,\ne 'l parlar di dolcezza et di salute.\nTutte lingue son mute,\na dir di lei quel che tu sol ne sai.\nSí chiaro à 'l volto di celesti rai,\nche vostra vista in lui non pò fermarse;\net da quel suo bel carcere terreno\ndi tal foco ài 'l cor pieno,\nch'altro piú dolcemente mai non arse:\nma parmi che sua súbita partita\ntosto ti fia cagion d'amara vita\".\nDetto questo, a la sua volubil rota\nsi volse, in ch'ella fila il nostro stame,\ntrista et certa indivina de' miei danni:\nché, dopo non molt'anni,\nquella per ch'io ò di morir tal fame,\ncanzon mia, spense Morte acerba et rea,\nche piú bel corpo occider non potea.\n</canto>"}
{"text": "<canto>\nOr ài fatto l'extremo di tua possa,\no crudel Morte; or ài 'l regno d'Amore\nimpoverito; or di bellezza il fiore\ne 'l lume ài spento, et chiuso in poca fossa;\nor ài spogliata nostra vita et scossa\nd'ogni ornamento et del sovran suo honore:\nma la fama e 'l valor che mai non more\nnon è in tua forza; abbiti ignude l'ossa:\nché l'altro à 'l cielo, et di sua chiaritate,\nquasi d'un piú bel sol, s'allegra et gloria,\net fi' al mondo de' buon' sempre in memoria.\nVinca 'l cor vostro, in sua tanta victoria,\nangel novo, lassú, di me pietate,\ncome vinse qui 'l mio vostra beltate.\n</canto>"}
{"text": "<canto>\nL'aura et l'odore e 'l refrigerio et l'ombra\ndel dolce lauro et sua vista fiorita,\nlume et riposo di mia stanca vita,\ntolt'à colei che tutto 'l mondo sgombra.\nCome a noi il sol se sua soror l'adombra,\ncosí l'alta mia luce a me sparita,\ni' cheggio a Morte incontra Morte aita,\ndi sí scuri penseri Amor m'ingombra.\nDormit'ài, bella donna, un breve sonno:\nor se' svegliata fra li spirti electi,\nove nel suo factor l'alma s'interna;\net se mie rime alcuna cosa ponno,\nconsecrata fra i nobili intellecti\nfia del tuo nome qui memoria eterna.\n</canto>"}
{"text": "<canto>\nL'ultimo, lasso, de' miei giorni allegri,\nche pochi ò visto in questo viver breve,\ngiunto era, et facto 'l cor tepida neve\nforse presago de dí tristi et negri.\nQual à già i nervi e i polsi e i pensier' egri\ncui domestica febbre assalir deve,\ntal mi sentia, non sappiend'io che leve\nvenisse 'l fin de' miei ben' non integri.\nLi occhi belli, or in ciel chiari et felici\ndel lume onde salute et vita piove,\nlasciando i miei qui miseri et mendici,\ndicean lor con faville honeste et nove:\n- Rimanetevi in pace, o cari amici.\nQui mai piú no, ma rivedrenne altrove. -\n</canto>"}
{"text": "<canto>\nO giorno, o hora, o ultimo momento,\no stelle congiurate a 'mpoverirme!\nO fido sguardo, or che volei tu dirme,\npartend'io per non esser mai contento?\nOr conosco i miei danni, or mi risento:\nch'i' credeva (ahi, credenze vane e 'nfirme)\nperder parte, non tutto, al dipartirme;\nquante speranze se ne porta il vento!\nChé già 'l contrario era ordinato in cielo,\nspegner l'almo mio lume ond'io vivea,\net scritto era in sua dolce amara vista;\nma 'nnanzi agli occhi m'era post'un velo\nche mi fea non veder quel ch'i' vedea,\nper far mia vita súbito piú trista.\n</canto>"}
{"text": "<canto>\nQuel vago, dolce, caro, honesto sguardo\ndir parea: - To' di me quel che tu pôi,\nché mai piú qui non mi vedrai da poi\nch'avrai quinci il pe' mosso, a mover tardo. -\nIntellecto veloce piú che pardo,\npigro in antivedere i dolor' tuoi,\ncome non vedestú nelli occhi suoi\nquel che ved'ora, ond'io mi struggo et ardo?\nTaciti sfavillando oltra lor modo,\ndicean: - O lumi amici che gran tempo\ncon tal dolcezza feste di noi specchi,\nil ciel n'aspetta: a voi parrà per tempo;\nma chi ne strinse qui, dissolve il nodo,\ne 'l vostro per farv'ira, vuol che 'nvecchi. -\n</canto>"}
{"text": "<canto>\nSolea da la fontana di mia vita\nallontanarme, et cercar terre et mari,\nnon mio voler, ma mia stella seguendo;\net sempre andai, tal Amor diemmi aita,\nin quelli esilii quanto e' vide amari,\ndi memoria et di speme il cor pascendo.\nOr lasso, alzo la mano, et l'arme rendo\na l'empia et vïolenta mia fortuna,\nche privo m'à di sí dolce speranza.\nSol memoria m'avanza,\net pasco 'l gran desir sol di quest'una:\nonde l'alma vien men frale et digiuna.\nCome a corrier tra via, se 'l cibo manca,\nconven per forza rallentare il corso,\nscemando la vertù che 'l fea gir presto,\ncosí, mancando a la mia vita stanca\nquel caro nutrimento in che di morso\ndie' chi 'l mondo fa nudo e 'l mio cor mesto,\nil dolce acerbo, e 'l bel piacer molesto\nmi si fa d'ora in hora, onde 'l camino\nsí breve non fornir spero et pavento.\nNebbia o polvere al vento,\nfuggo per piúù non esser pellegrino:\net così vada, s'è pur mio destino.\nMai questa mortal vita a ma non piacque\n(sassel' Amor con cui spesso ne parlo)\nse non per lei che fu 'l suo lume, e 'l mio:\npoi che 'n terra morendo, al ciel rinacque\nquello spirto ond'io vissi, a seguitarlo\n(licito fusse) è 'l mi' sommo desio.\nMa da dolermi ò ben sempre, perch'io\nfui mal accorto a provveder mio stato,\nch'Amor mostrommi sotto quel bel ciglio\nper darmi altro consiglio:\nché tal morí già tristo et sconsolato,\ncui poco inanzi era 'l morir beato.\nNelli occhi ov'habitar solea 'l mio core\nfin che mia dura sorte invidia n'ebbe,\nche di sí ricco albergo il pose in bando,\ndi sua man propria avea descritto Amore\ncon lettre di pietà quel ch'averrebbe\ntosto del mio sí lungo ir desïando.\nBello et dolce morire era allor quando,\nmorend'io, non moria mia vita inseme,\nanzi vivea di me l'optima parte:\nor mie speranza sparte\nà Morte, et poca terra il mio ben preme;\net vivo; et mai nol penso ch'i' non treme.\nSe stato fusse il mio poco intellecto\nmeco al bisogno, et non altra vaghezza\nl'avesse disvïando altrove vòlto,\nne la fronte a madonna avrei ben lecto:\n- Alfin se' giunto d'ogni tua dolcezza\net al principio del tuo amaro molto. -\nQuesto intendendo, dolcemente sciolto\nin sua presentia del mortal mio velo\net di questa noiosa et grave carne,\npotea inanzi lei andarne,\na veder preparar sua sedia in cielo:\nor l'andrò dietro, omai, con altro pelo.\nCanzon, s'uom trovi in suo amor viver queto,\ndi': - Muor' mentre se' lieto,\nché morte al tempo è non duol, ma refugio;\net chi ben pò morir, non cerchi indugio. -\n</canto>"}
{"text": "<canto>\nMia benigna fortuna e 'l viver lieto,\ni chiari giorni et le tranquille notti\ne i soavi sospiri e 'l dolce stile\nche solea resonare in versi e 'n rime,\nvòlti subitamente in doglia e 'n pianto,\nodiar vita mi fanno, et bramar morte.\nCrudel, acerba, inexorabil Morte,\ncagion mi dài di mai non esser lieto,\nma di menar tutta mia vita in pianto,\ne i giorni oscuri et le dogliose notti.\nI mei gravi sospir' non vanno in rime,\ne 'l mio duro martir vince ogni stile.\nOve è condutto il mio amoroso stile?\nA parlar d'ira, a ragionar di morte.\nU' sono i versi, u' son giunte le rime,\nche gentil cor udia pensoso et lieto;\nove 'l favoleggiar d'amor le notti?\nOr non parl'io, né penso, altro che pianto.\nGià mi fu col desir sí dolce il pianto,\nche condia di dolcezza ogni agro stile,\net vegghiar mi facea tutte le notti:\nor m'è 'l pianger amaro piú che morte,\nnon sperando mai 'l guardo honesto et lieto,\nalto sogetto a le mie basse rime.\nChiaro segno Amor pose a le mie rime\ndentro a' belli occhi, et or l'à posto in pianto,\ncon dolor rimembrando il tempo lieto:\nond'io vo col penser cangiando stile,\net ripregando te, pallida Morte,\nche mi sottragghi a sí penose notti.\nFuggito è 'l sonno a le mie crude notti,\ne 'l suono usato a le mie roche rime,\nche non sanno trattar altro che morte,\ncosí è 'l mio cantar converso in pianto.\nNon à 'l regno d'Amor sí vario stile,\nch'è tanto or tristo quanto mai fu lieto.\nNesun visse già mai piú di me lieto,\nnesun vive piú tristo et giorni et notti;\net doppiando 'l dolor, doppia lo stile\nche trae del cor sí lagrimose rime.\nVissi di speme, or vivo pur di pianto,\nné contra Morte spero altro che Morte.\nMorte m'à morto, et sola pò far Morte\nch'i' torni a riveder quel viso lieto\nche piacer mi facea i sospiri e 'l pianto,\nl'aura dolce et la pioggia a le mie notti,\nquando i penseri electi tessea in rime,\nAmor alzando il mio debile stile.\nOr avess'io un sí pietoso stile\nche Laura mia potesse tôrre a Morte,\ncome Euridice Orpheo sua senza rime,\nch'i' vivrei anchor piú che mai lieto!\nS'esser non pò, qualchuna d'este notti\nchiuda omai queste due fonti di pianto.\nAmor, i' ò molti et molt'anni pianto\nmio grave danno in doloroso stile,\nné da te spero mai men fere notti:\net però mi son mosso a pregar Morte\nche mi tolla di qui, per farme lieto,\nove è colei ch'i' canto et piango in rime.\nSe sí alto pôn gir mie stanche rime,\nch'agiungan lei ch'è fuor d'ira et di pianto,\net fa 'l ciel or di sue bellezze lieto,\nben riconoscerà 'l mutato stile,\nche già forse le piacque anzi che Morte\nchiaro a lei giorno, a me fesse atre notti.\nO voi che sospirate a miglior' notti,\nch'ascoltate d'Amore o dite in rime,\npregate non mi sia piú sorda Morte,\nporto de le miserie et fin del pianto;\nmuti una volta quel suo antiquo stile,\nch'ogni uom attrista, et me pò far sí lieto.\nFar mi pò lieto in una o 'n poche notti:\ne 'n aspro stile e 'n angosciose rime\nprego che 'l pianto mio finisca Morte.\n</canto>"}
{"text": "<canto>\nIte, rime dolenti, al duro sasso\nche 'l mio caro thesoro in terra asconde,\nivi chiamate chi dal ciel risponde,\nbenché 'l mortal sia in loco oscuro et basso.\nDitele ch'i' son già di viver lasso,\ndel navigar per queste horribili onde;\nma ricogliendo le sue sparte fronde,\ndietro le vo pur cosí passo passo,\nsol di lei ragionando viva et morta,\nanzi pur viva, et or fatta immortale,\na ciò che 'l mondo la conosca et ame.\nPiacciale al mio passar esser accorta,\nch'è presso omai; siami a l'incontro, et quale\nella è nel cielo a sé mi tiri et chiame.\n</canto>"}
{"text": "<canto>\nS'onesto amor pò meritar mercede,\net se Pietà anchor pò quant'ella suole,\nmercede avrò, ché piú chiara che 'l sole\na madonna et al mondo è la mia fede.\nGià di me paventosa, or sa(nol crede)\nche quello stesso ch'or per me si vòle,\nsempre si volse; et s'ella udia parole\no vedea 'l volto, or l'animo e 'l cor vede.\nOnd'i' spero che 'nfin al ciel si doglia\ndi miei tanti sospiri, et cosí mostra,\ntornando a me sí piena di pietate;\net spero ch'al por giú di questa spoglia\nvenga per me con quella gente nostra,\nvera amica di Cristo et d'Onestate.\n</canto>"}
{"text": "<canto>\nVidi fra mille donne una già tale,\nch'amorosa paura il cor m'assalse,\nmirandola in imagini non false\na li spirti celesti in vista eguale.\nNïente in lei terreno era o mortale,\nsí come a cui del ciel, non d'altro, calse.\nL'alma ch'arse per lei sí spesso et alse,\nvaga d'ir seco, aperse ambedue l'ale.\nMa tropp'era alta al mio peso terrestre,\net poco poi n'uscì in tutto di vista:\ndi che pensando anchor m'aghiaccio et torpo.\nO belle et alte et lucide fenestre,\nonde colei che molta gente attrista\ntrovò la via d'entrare in sí bel corpo!\n</canto>"}
{"text": "<canto>\nTornami a la mente, anzi v'è dentro, quella\nch'indi per Lethe esser non pò sbandita,\nqual io la vidi in su l'età fiorita,\ntutta accesa de' raggi di sua stella.\nSí nel mio primo occorso honesta et bella\nveggiola, in sé raccolta, et sí romita,\nch'i' grido: - Ell'è ben dessa; anchor è in vita -,\ne 'n don le cheggio sua dolce favella.\nTalor risponde, et talor non fa motto.\nI' come huom ch'erra, et poi piú dritto estima,\ndico a la mente mia: - Tu se' 'ngannata.\nSai che 'n mille trecento quarantotto,\nil dí sesto d'aprile, in l'ora prima,\ndel corpo uscío quell'anima beata. -\n</canto>"}
{"text": "<canto>\nQuel, che d'odore et di color vincea\nl'odorifero et lucido orïente,\nfrutti fiori herbe et frondi (onde 'l ponente\nd'ogni rara eccellentia il pregio avea),\ndolce mio lauro, ove habitar solea\nogni bellezza, ogni vertute ardente,\nvedeva a la sua ombra honestamente\nil mio signor sedersi et la mia dea.\nAncor io il nido di penseri electi\nposi in quell'alma pianta; e 'n foco e 'n gielo\ntremando, ardendo, assai felice fui.\nPieno era il mondo de' suoi honor' perfecti,\nallor che Dio per adornarne il cielo\nla si ritolse: et cosa era da lui.\n</canto>"}
{"text": "<canto>\nLasciato ài, Morte, senza sole il mondo\noscuro et freddo, Amor cieco et inerme,\nLeggiadria ignuda, le bellezze inferme,\nme sconsolato et a me grave pondo,\nCortesia in bando et Honestate in fondo.\nDogliom'io sol, né sol ò da dolerme,\nché svelt'ài di vertute il chiaro germe:\nspento il primo valor, qual fia il secondo?\nPianger l'aer et la terra e 'l mar devrebbe\nl'uman legnaggio, che senz'ella è quasi\nsenza fior' prato, o senza gemma anello.\nNon la conobbe il mondo mentre l'ebbe:\nconobbil'io, ch'a pianger qui rimasi,\ne 'l ciel, che del mio pianto or si fa bello.\n</canto>"}
{"text": "<canto>\nConobbi, quanto il ciel li occhi m'aperse,\nquanto studio et Amor m'alzaron l'ali,\ncose nove et leggiadre, ma mortali,\nche 'n un soggetto ogni stella cosperse:\nl'altre tante sí strane et sí diverse\nforme altere, celesti et immortali,\nperché non furo a l'intellecto eguali,\nla mia debil vista non sofferse.\nOnde quant'io di lei parlai né scrissi,\nch'or per lodi anzi a Dio preghi mi rende,\nfu breve stilla d'infiniti abissi:\nché stilo oltra l'ingegno non si stende;\net per aver uom li occhi nel sol fissi,\ntanto si vede men quanto piú splende.\n</canto>"}
{"text": "<canto>\nDolce mio caro et precïoso pegno,\nche natura mi tolse, e 'l Ciel mi guarda,\ndeh come è tua pietà ver' me sí tarda,\no usato di mia vita sostegno?\nGià suo' tu far il mio sonno almen degno\nde la tua vista, et or sostien' ch'i' arda\nsenz'alcun refrigerio: et chi 'l retarda?\nPur lassú non alberga ira né sdegno:\nonde qua giuso un ben pietoso core\ntalor si pasce delli altrui tormenti,\nsí ch'elli è vinto nel suo regno Amore.\nTu che dentro mi vedi, e 'l mio mal senti,\net sola puoi finir tanto dolore,\ncon la tua ombra acqueta i miei lamenti.\n</canto>"}
{"text": "<canto>\nDeh qual pietà, qual angel fu sí presto\na portar sopra 'l cielo il mio cordoglio?\nCh'anchor sento tornar pur come soglio\nmadonna in quel suo atto dolce honesto\nad acquetare il cor misero et mesto,\npiena sí d'umiltà, vòta d'orgoglio,\ne 'nsomma tal ch'a morte i' mi ritoglio,\net vivo, e 'l viver piú non m'è molesto.\nBeata s'è, che pò beare altrui\nco la sua vista, over co le parole,\nintellecte da noi soli ambedui:\n- Fedel mio caro, assai di te mi dole,\nma pur per nostro ben dura ti fui, -\ndice, et cos'altre d'arrestare il sole.\n</canto>"}
{"text": "<canto>\nDel cibo onde 'l signor mio sempre abonda,\nlagrime et doglia, il cor lasso nudrisco,\net spesso tremo et spesso impallidisco,\npensando a la sua piaga aspra et profonda.\nMa chi né prima simil né seconda\nebbe al suo tempo, al lecto in ch'io languisco\nvien tal ch'a pena a rimirar l'ardisco,\net pietosa s'asside in su la sponda.\nCon quella man che tanto desïai,\nm'asciuga gli occhi, et col suo dir m'apporta\ndolcezza ch'uom mortal non sentí mai.\n\" Che val - dice - a saver, chi si sconforta?\nNon pianger piú: non m'ài tu pianto assai?\nCh'or fostú vivo, com'io non son morta!\"\n</canto>"}
{"text": "<canto>\nRipensando a quel, ch'oggi il cielo honora,\nsoave sguardo, al chinar l'aurea testa,\nal volto, a quella angelica modesta\nvoce che m'adolciva, et or m'accora,\ngran meraviglia ò com'io viva anchora:\nné vivrei già, se chi tra bella e honesta,\nqual fu piú, lasciò in dubbio, non sí presta\nfusse al mio scampo, là verso l'aurora.\nO che dolci accoglienze, et caste, et pie;\net come intentamente ascolta et nota\nla lunga historia de le pene mie!\nPoi che 'l dí chiaro par che la percota,\ntornasi al ciel, ché sa tutte le vie,\nhumida gli occhi et l'una et l'altra gota.\n</canto>"}
{"text": "<canto>\nFu forse un tempo dolce cosa amore,\nnon perch'i'sappia il quando: or è sí amara,\nche nulla piú; ben sa 'l ver chi l'impara\ncom'ò fatt'io con mio grave dolore.\nQuella che fu del secol nostro honore,\nor è del ciel che tutto orna et rischiara,\nfe' mia requie a' suoi giorni et breve et rara:\nor m'à d'ogni riposo tratto fore.\nOgni mio ben crudel Morte m'à tolto:\nné gran prosperità il mio stato adverso\npò consolar di quel bel spirto sciolto.\nPiansi et cantai: non so piú mutar verso;\nma dí et notte il duol ne l'alma accolto\nper la lingua et per li occhi sfogo et verso.\n</canto>"}
{"text": "<canto>\nSpinse amor et dolor ove ir non debbe\nla mia lingua avïata a lamentarsi,\na dir di lei per ch'io cantai et arsi\nquel che, se fusse ver, torto sarebbe:\nch'assai 'l mio stato rio quetar devrebbe\nquella beata, e 'l cor racconsolarsi\nvedendo tanto lei domesticarsi\ncon Colui che vivendo in cor sempre ebbe.\nEt ben m'acqueto, et me stesso consolo;\nné vorrei rivederla in questo inferno,\nanzi voglio morire et viver solo:\nché piú bella che mai con l'occhio interno\ncon li angeli la veggio alzata a volo\na pie' del suo et mio Signore eterno.\n</canto>"}
{"text": "<canto>\nLi angeli electi et l'anime beate\ncittadine del cielo, il primo giorno\nche madonna passò, le fur intorno\npiene di meraviglia et di pietate.\n\"Che luce è questa, et qual nova beltate?\n- dicean tra lor - perch'abito sí adorno\ndal mondo errante a quest'alto soggiorno\nnon salí mai in tutta questa etate\".\nElla, contenta aver cangiato albergo,\nsi paragona pur coi piú perfecti,\net parte ad or ad or si volge a tergo,\nmirando s'io la seguo, et par ch'aspecti:\nond'io voglie et pensier' tutti al ciel ergo\nperch'i' l'odo pregar pur ch'i' m'affretti.\n</canto>"}
{"text": "<canto>\nDonna che lieta col Principio nostro\nti stai, come tua vita alma rechiede,\nassisa in alta et glorïosa sede,\net d'altro ornata che di perle o d'ostro,\no de le donne altero et raro mostro,\nor nel volto di Lui che tutto vede\nvedi 'l mio amore, et quella pura fede\nper ch'io tante versai lagrime e 'nchiostro;\net senti che vèr te 'l mio core in terra\ntal fu, qual ora è in cielo, et mai non volsi\naltro da te che 'l sol de li occhi tuoi:\ndunque per amendar la lunga guerra\nper cui dal mondo a te sola mi volsi,\nprega ch'i' venga tosto a star con voi.\n</canto>"}
{"text": "<canto>\nDa' piú belli occhi, et dal piú chiaro viso\nche mai splendesse, et da piú bei capelli,\nche facean l'oro e 'l sol parer men belli,\ndal piú dolce parlare et dolce riso,\nda le man', da le braccia che conquiso\nsenza moversi avrian quai piú rebelli\nfur d'Amor mai, da' piú bei piedi snelli,\nda la persona fatta in paradiso,\nprendean vita i miei spirti: or n'à diletto\nil Re celeste, i Suoi alati corrieri;\net io son qui rimaso ignudo et cieco.\nSol un conforto a le mie pene aspetto:\nch'ella, che vede tutt'i miei penseri,\nm'impetre grazia, ch'i' possa esser seco.\n</canto>"}
{"text": "<canto>\nE' mi par d'or in hora udire il messo\nche madonna mi mande a sé chiamando:\ncosí dentro et di for mi vo cangiando,\net sono in non molt'anni sí dimesso,\nch'a pena riconosco omai me stesso;\ntutto 'l viver usato ò messo in bando.\nSarei contento di sapere il quando,\nma pur dovrebbe il tempo esser da presso.\nO felice quel dí che, del terreno\ncarcere uscendo, lasci rotta et sparta\nquesta mia grave et frale et mortal gonna,\net da sí folte tenebre mi parta,\nvolando tanto su nel bel sereno,\nch'i' veggia il mio Signore et la mia donna.\n</canto>"}
{"text": "<canto>\nQuesto nostro caduco et fragil bene,\nch'è vento et ombra, et à nome beltate,\nnon fu già mai se non in questa etate\ntutto in un corpo, et ciò fu per mie pene:\nché Natura non vòl, né si convene,\nper far ricco un, por li altri in povertate;\nor vèrso in ogni sua largitate\n(perdonimi qual è bella, o si tene).\nNon fu simil bellezza anticha o nova,\nné sarà, credo; ma fu sí converta,\nch'a pena se n'accorse il mondo errante.\nTosto disparve: onde 'l cangiar mi giova\nla poca vista a me dal cielo offerta\nsol per piacer a le sue luci sante.\n</canto>"}
{"text": "<canto>\nDolci durezze, et placide repulse,\npiene di casto amore et di pietate;\nleggiadri sdegni, che le mie infiammate\nvoglie tempraro ( or me n'accorgo), e 'nsulse;\ngentil parlar, in cui chiaro refulse\ncon somma cortesia somma honestate;\nfior di vertú, fontana di beltate,\nch'ogni basso penser del cor m'avulse;\ndivino sguardo da far l'uom felice,\nor fiero in affrenar la mente ardita\na quel che giustamente si disdice,\nor presto a confortar mia frale vita:\nquesto bel varïar fu la radice\ndi mia salute, ch'altramente era ita.\n</canto>"}
{"text": "<canto>\nSpirto felice che sí dolcemente\nvolgei quelli occhi, piú chiari che 'l sole,\net formavi i sospiri et le parole,\nvive ch'anchor mi sonan ne la mente:\ngià ti vid'io, d'onesto foco ardente,\nmover i pie' fra l'erbe et le vïole,\nnon come donna, ma com'angel sòle,\ndi quella ch'or m'è piú che mai presente;\nla qual tu poi, tornando al tuo fattore,\nlasciasti in terra, et quel soave velo\nche per alto destin ti venne in sorte.\nNel tuo partir, partí nel mondo Amore\net Cortesia, e 'l sol cadde del cielo,\net dolce incominciò farsi la morte.\n</canto>"}
{"text": "<canto>\nVago augelletto che cantando vai,\nover piangendo, il tuo tempo passato,\nvedendoti la notte e 'l verno a lato\ne 'l dí dopo le spalle e i mesi gai,\nse, come i tuoi gravosi affanni sai,\ncosí sapessi il mio simile stato,\nverresti in grembo a questo sconsolato\na partir seco i dolorosi guai.\nI' non so se le parti sarian pari,\nché quella cui tu piangi è forse in vita,\ndi ch'a me Morte e 'l ciel son tanto avari;\nma la stagione et l'ora men gradita,\ncol membrar de' dolci anni et de li amari,\na parlar teco con pietà m'invita.\n</canto>"}
{"text": "<canto>\nDeh porgi mano a l'affannato ingegno,\nAmor, et a lo stile stancho et frale,\nper dir di quella ch'è fatta immortale,\net cittadina del celeste regno;\ndammi, signor, che 'l mio dir giunga al segno\nde le sue lode, ove per sé non sale,\nse vertú, se beltà non ebbe eguale\nil mondo, che d'aver lei non fu degno.\nResponde: - Quanto 'l ciel et io possiamo,\ne i buon' consigli, e 'l conversar honesto,\ntutto fu in lei, di che noi Morte à privi.\nForma par non fu mai dal dí ch'Adamo\naperse li occhi in prima; et basti or questo:\npiangendo i' 'l dico, et tu piangendo scrivi. -\n</canto>"}
{"text": "<canto>\nO tempo, o ciel volubil, che fuggendo\ninganni i ciechi et miseri mortali,\no dí veloci piú che vento et strali,\nora ab experto vostre frodi intendo:\nma scuso voi, et me stesso riprendo,\nché Natura a volar v'aperse l'ali,\na me diede occhi, et io pur ne' miei mali\nli tenni, onde vergogna et dolor prendo.\nEt sarebbe ora, et è passata omai,\ndi rivoltarli, in piú secura parte,\net poner fine a li 'nfiniti guai;\nné dal tuo giogo, Amor, l'alma si parte,\nma dal suo mal; con che studio tu 'l sai;\nnon a caso è vertute, anzi è bell'arte.\n</canto>"}
{"text": "<canto>\nL'aura mia sacra al mio stanco riposo\nspira sí spesso, ch'i' prendo ardimento\ndi dirle il mal ch'i'ò sentito et sento,\nche, vivendo ella, non sarei stat'oso.\nI' incomoncio da quel guardo amoroso,\nche fu principio a sí lungo tormento,\npoi seguo come misero et contento,\ndi dí in dí, d'ora in hora, Amor m'à roso.\nElla si tace, et di pietà depinta,\nfiso mira pur me; parte sospira,\net di lagrime honeste il viso adorna:\nonde l'anima mia dal dolor vinta,\nmentre piangendo allor seco s'adira,\nsciolta dal sonno a se stessa ritorna.\n</canto>"}
{"text": "<canto>\nOgni giorno mi par piú di mill'anni\nch'i' segua la mia fida et cara duce,\nche mi condusse al mondo, or mi conduce,\nper miglior via, a vita senza affanni:\net non mi posson ritener li 'inganni\ndel mondo, ch'i' 'l conosco; et tanta luce\ndentro al mio core infin dal ciel traluce\nch'i' 'ncomincio a contar il tempo e i danni.\nNé minaccie temer debbo di morte,\nche 'l Re sofferse con piú grave pena,\nper farme a seguitar constante et forte;\net or novellamente in ogni vena\nintrò di lei che m'era data in sorte,\net non turbò la sua fronte serena.\n</canto>"}
{"text": "<canto>\nNon pò far Morte il dolce viso amaro,\nma 'l dolce viso dolce pò far Morte.\nChe bisogn'a morir ben altre scorte?\nQuella mi scorge ond'ogni ben imparo;\net Quei che del Suo sangue non fu avaro,\nche col pe' ruppe le tartaree porte,\ncol Suo morir par che mi riconforte.\nDunque vien', Morte: il tuo venir m'è caro.\nEt non tardar, ch'egli è ben tempo omai;\net se non fusse, e' fu 'l tempo in quel punto\nche madonna passò di questa vita.\nD'allor innanzi un dí non vissi mai:\nseco fui in via, et seco al fin son giunto,\net mia giornata ò co' suoi pie' fornita.\n</canto>"}
{"text": "<canto>\nQuando il soave mio fido conforto\nper dar riposo a la mia vita stanca\nponsi del letto in su la sponda manca\ncon quel suo dolce ragionare accorto,\ntutto di pietà et di paura smorto\ndico:\"Onde vien' tu ora, o felice alma?\"\nUn ramoscel di palma\net un di lauro trae del suo bel seno,\net dice:\"Dal sereno\nciel empireo et di quelle sante parti\nmi mossi et vengo sol per consolarti\".\nIn atto et in parole la ringratio\nhumilmente, et poi demando:\"Or donde\nsai tu il mio stato?\" Et ella: \"Le triste onde\ndel pianto, di che mai tu non se' satio,\ncoll'aura de' sospir', per tanto spatio\npassano al cielo, et turban la mia pace:\nsí forte ti dispiace\nche di questa miseria sia partita,\net giunta a miglior vita;\nche piacer ti devria, se tu m'amasti\nquanto in sembianti et ne' tuoi dir' mostrasti\".\nRispondo: \"Io non piango altro che me stesso\nche son rimaso in tenebre e 'n martire,\ncerto sempre del tuo al ciel salire\ncome di cosa ch'uom vede da presso.\nCome Dio et Natura avrebben messo\nin un cor giovenil tanta vertute,\nse l'eterna salute\nnon fusse destinata al tuo ben fare,\no de l'anime rare,\nch'altamente vivesti qui tra noi,\net che súbito al ciel volasti poi?\nMa io che debbo altro che pianger sempre,\nmisero et sol, che senza te son nulla?\nCh'or fuss'io spento al latte et a la culla,\nper non provar de l'amorose tempre!\"_\nEt ella: \"A che pur piangi et ti distempre?\nQuanto era meglio alzar da terra l'ali,\net le cose mortali\net queste dolci tue fallaci ciance\nlibrar con giusta lance,\net seguir me, s'è ver che tanto m'ami,\ncogliendo omai qualchun di questi rami!\"\n\"I' volea demandar - respond'io allora - :\nChe voglion importar quelle due frondi?\"_\nEt ella: \"Tu medesmo ti rispondi,\ntu la cui non penna tanto l'una honora:\npalma è victoria, et io, giovene anchora,\nvinsi il mondo, et me stessa; il lauro segna\ntrïumpho, ond'io son degna,\nmercé di quel Signor che mi die' forza.\nOr tu, s'altri ti sforza,\na Lui ti volgi, a Lui chiedi soccorso,\nsí che siam Seco al fine del tuo corso\".\n\"Son questi i capei biondi, et l'aureo nodo,\n- dich'io - ch'ancor mi stringe, et quei belli occhi\nche fur mio sol? \" \"Non errar con li sciocchi,\nné parlar - dice - o creder a lor modo.\nSpirito ignudo sono, e 'n ciel mi godo:\nquel che tu cerchi è terra, già molt'anni,\nma per trarti d'affanni\nm'è dato a parer tale; et anchor quella\nsarò, piú che mai bella,\na te piú cara, sí selvaggia et pia,\nsalvando inseme tua salute et mia\".\nI' piango; et ella il volto\nco le sue man' m'asciuga, et poi sospira\ndolcemente, et s'adira\ncon parole che i sassi romper ponno:\net dopo questo si parte ella, e 'l sonno.\n</canto>"}
{"text": "<canto>\nQuel'antiquo mio dolce empio signore\nfatto citar dinanzi a la reina\nche la parte divina\ntien di natura nostra e 'n cima sede,\nivi, com'oro che nel foco affina,\nmi rappresento cerco di dolore,\ndi paura et d'orrore,\nquasi huom che teme morte et ragion chiede;\ne 'ncomincio: - Madonna, il manco piede\ngiovenetto pos'io nel costui regno,\nond'altro ch'ira et sdegno\nnon ebbi mai; et tanti et sí diversi\ntormenti ivi soffersi,\nch'alfine vinta fu quell'infinita\nmia patïentia, e 'n odio ebbi la vita.\nCosí 'l mio tempo infin qui trapassato\nè in fiamma e 'n pene: et quante utili honeste\nvie sprezzai, quante feste,\nper servir questo lusinghier crudele!\nEt qual ingegno à sí parole preste,\nche stringer possa 'l mio infelice stato,\net le mie d'esto ingrato\ntanto et sí gravi e sí giuste querele?\nO poco mèl, molto aloè con fele!\nIn quanto amaro à la mia vita avezza\ncon sua falsa dolcezza,\nla qual m'atrasse a l'amorosa schiera!\nChe s'i' non m'inganno, era\ndisposto a sollevarmi alto da terra:\ne' mi tolse di pace et pose in guerra.\nQuesti m'à fatto men amare Dio\nch'i' non deveva, et men curar me stesso:\nper una donna ò messo\negualmente in non cale ogni pensero.\nDi ciò m'è stato consiglier sol esso,\nsempr'aguzzando il giovenil desio\na l'empia cote, ond'io\nsperai riposo al suo giogo aspro et fero.\nMisero, a che quel chiaro ingegno altero,\net l'altre doti a me date dal cielo?\nché vo cangiando 'l pelo,\nné cangiar posso l'ostinata voglia:\ncosí in tutto mi spoglia\ndi libertà questo crudel ch'i' accuso,\nch'amaro viver m'à vòlto in dolce uso.\nCercar m'à fatto deserti paesi,\nfiere et ladri rapaci, hispidi dumi,\ndure genti et costumi,\net ogni error che' pellegrini intrica,\nmonti, valli, paludi et mari et fiumi,\nmille lacciuoli in ogni parte tesi;\ne 'l verno in strani mesi,\ncon pericol presente et con fatica:\nné costui né quell'altra mia nemica\nch'i' fuggía, mi lasciavan sol un punto;\nonde, s'i' non son giunto\nanzi tempo da morte acerba et dura,\npietà celeste à cura\ndi mia salute non questo tiranno\nche del mio duol si pasce, et del mio danno.\nPoi che suo fui non ebbi hora tranquilla,\nné spero aver, et le mie notti il sonno\nsbandiro, et piú non ponno\nper herbe o per incanti a sé ritrarlo.\nPer inganni et per forza è fatto donno\nsovra miei spirti; et no sonò poi squilla,\nov'io sia, in qualche villa,\nch'i' non l'udisse. Ei sa che 'l vero parlo:\nché legno vecchio mai non róse tarlo\ncome questi 'l mio core, in che s'annida,\net di morte lo sfida.\nQuinci nascon le lagrime e i martiri,\nle parole e i sospiri,\ndi ch'io mi vo stancando, et forse altrui.\nGiudica tu, che me conosci et lui. -\nIl mio adversario con agre rampogne\ncomincia: - O donna, intendi l'altra parte,\nché 'l vero, onde si parte\nquest'ingrato, dirà senza defecto.\nQuesti in sua prima età fu dato a l'arte\nda vender parolette, anzi menzogne;\nné par che si vergogne,\ntolto da quella noia al mio dilecto,\nlamentarsi di me, che puro et netto,\ncontra 'l desio, che spesso il suo mal vòle,\nlui tenni, ond'or si dole,\nin dolce vita, ch'ei miseria chiama:\nsalito in qualche fama\nsolo per me, che 'l suo intellecto alzai\nov'alzato per sé non fôra mai.\nEi sa che 'l grande Atride et l'alto Achille,\net Hanibàl al terren vostro amaro,\net di tutti il piú chiaro\nun altro et di vertute et di fortuna,\ncom'a ciascun le sue stelle ordinaro,\nlasciai cader in vil amor d'ancille:\net a costui di mille\ndonne electe, excellenti, n'elessi una,\nqual non si vedrà mai sotto la luna,\nbenché Lucretia ritornasse a Roma;\net sí dolce ydïoma\nle diedi, et un cantar tanto soave,\nche penser basso o grave\nnon poté mai durar dinanzi a lei.\nQuesti fur con costui li 'nganni mei.\nQuesto fu il fel, questi li sdegni et l'ire,\npiú dolci assai che di null'altra il tutto.\nDi bon seme mal frutto\nmieto; et tal merito à chi 'ngrato serve.\nSí l'avea sotto l'ali mie condutto,\nch'a donne et cavalier piacea il suo dire;\net sí alto salire\ni''l feci, che tra' caldi ingegni ferve\nil suo nome et de' suoi detti conserve\nsi fanno con diletto in alcun loco;\nch'or saria forse un roco\nmormorador di corti, un huom del vulgo:\ni' l'exalto et divulgo,\nper quel ch'elli 'mparò ne la mia scola,\net da colei che fu nel mondo sola.\nEt per dir a l'extremo il gran servigio,\nda mille acti inhonesti l'ò ritratto,\nché mai per alcun pacto\na lui piacer non poteo cosa vile:\ngiovene schivo et vergognoso in acto\net in penser, poi che fatto era huom ligio\ndi lei ch'alto vestigio\nli 'mpresse al core, et fecel suo simíle.\nQuanto à del pellegrino et del gentile,\nda lei tene, et da me, di cui si biasma.\nMai nocturno fantasma\nd'error non fu sí pien com'ei vèr' noi:\nch'è in gratia, da poi\nche ne conobbe, a Dio et a la gente.\nDi ciò il superbo si lamenta et pente.\nAncor, et questo è quel che tutto avanza,\nda volar sopra 'l ciel li avea dat'ali\nper le cose mortali,\nche son scala al fattor, chi ben l'estima;\nché mirando ei ben fiso quante et quali\neran vertuti in quella sua speranza,\nd'una in altra sembianza\npotea levarsi a l'alta cagion prima;\net ei l'à detto alcuna volta in rima,\nor m'à posto in oblio con quella donna\nch'i' li die' per colonna\nde la sua frale vita. - A questo un strido\nlagrimoso alzo et grido:\n- Ben me la die', ma tosto la ritolse. -\nResponde: - Io no, ma Chi per sé la volse. -\nAlfin ambo conversi al giusto seggio,\ni' con tremanti, ei con voci alte et crude,\nciascun per sé conchiude:\n- Nobile donna, tua sententia attendo. -\nElla allor sorridendo:\n- Piacemi aver vostre questioni udite,\nma piú tempo bisogna a tanta lite. -\n</canto>"}
{"text": "<canto>\nDicemi spesso il mio fidato speglio,\nl'animo stanco, et la cangiata scorza,\net la scemata mia destrezza et forza:\n- Non ti nasconder piú: tu se' pur vèglio.\nObedir a Natura in tutto è il meglio,\nch'a contender con lei il tempo ne sforza. -\nSúbito allor, com'acqua 'l foco amorza,\nd'un lungo et grave sonno mi risveglio:\net veggio ben che 'l nostro viver vola\net ch'esser non si pò piú d'una volta;\ne 'n mezzo 'l cor mi sona una parola\ndi lei ch'è or dal suo bel nodo sciolta,\nma ne' suoi giorni al mondo fu sí sola,\nch'a tutte, s'i' non erro, fama à tolta.\n</canto>"}
{"text": "<canto>\nVolo con l'ali de' pensieri al cielo\nsí spesse volte che quasi un di loro\nesser mi par ch'àn ivi il suo thesoro,\nlasciando in terra lo squarciato velo.\nTalor mi trema 'l cor d'un dolce gelo\nudendo lei per ch'io mi discoloro\ndirmi: - Amico, or t'am'io et or t'onoro\nperch'à i costumi varïati, e 'l pelo. -\nMenami al suo Signor: allor m'inchino,\npregando humilemente che consenta\nch'i' stia a veder et l'uno et l'altro volto.\nResponde: - Egli è ben fermo il tuo destino;\net per tardar anchor vent'anni o trenta,\nparrà a te troppo, et non fia però molto. -\n</canto>"}
{"text": "<canto>\nMorte à spento quel sol ch'abagliar suolmi,\ne 'n tenebre son gli occhi interi et saldi;\nterra è quella ond'io ebbi et freddi et caldi;\nspenti son i miei lauri, or querce et olmi:\ndi ch'io veggio 'l mio ben; et parte duolmi.\nNon è chi faccia et paventosi et baldi\ni miei penser', né chi li agghiacci et scaldi,\nné chi li empia di speme, et di duol colmi.\nFuor di man di colui che punge et molce,\nche già fece di me sí lungo stratio,\nmi trovo in libertate, amara et dolce;\net al Signor ch'i' adoro et ch'i' ringratio,\nche pur col ciglio il ciel governa et folce,\ntorno stanco di viver, nonché satio.\n</canto>"}
{"text": "<canto>\nTenemmi Amor anni ventuno ardendo,\nlieto nel foco, et nel duol pien di speme;\npoi che madonna e 'l mio cor seco inseme\nsaliro al ciel, dieci altri anni piangendo.\nOmai son stanco, et mia vita reprendo\ndi tanto error che di vertute il seme\nà quasi spento; et le mie parti extreme,\nalto Dio, a te devotamente rendo:\npentito et tristo de' miei sí spesi anni,\nche spender si deveano in miglior uso,\nin cercar pace et in fuggir affanni.\nSignor che 'n questo carcer m'ài rinchiuso,\ntràmene, salvo da li eterni danni,\nch'i' conosco 'l mio fallo, et non lo scuso.\n</canto>"}
{"text": "<canto>\nI' vo piangendo i miei passati tempi\ni quai posi in amar cosa mortale,\nsenza levarmi a volo, abbiend'io l'ale,\nper dar forse di me non bassi exempi.\nTu che vedi i miei mali indegni et empi,\nRe del cielo invisibile immortale,\nsoccorri a l'alma disvïata et frale,\ne 'l suo defecto di tua gratia adempi:\nsí che, s'io vissi in guerra et in tempesta,\nmora in pace et in porto; et se la stanza\nfu vana, almen sia la partita honesta.\nA quel poco di viver che m'avanza\net al morir, degni esser Tua man presta:\nTu sai ben che 'n altrui non ò speranza.\n</canto>"}
{"text": "<canto>\nVergin bella, che di sol vestita,\ncoronata di stelle, al sommo Sole\npiacesti sí, che 'n te Sua luce ascose,\namor mi spinge a dir di te parole:\nma non so 'ncominciar senza tu' aita,\net di Colui ch'amando in te si pose.\nInvoco lei che ben sempre rispose,\nchi la chiamò con fede:\nVergine, s'a mercede\nmiseria extrema de l'humane cose\ngià mai ti volse, al mio prego t'inchina,\nsoccorri a la mia guerra,\nbench'i' sia terra, et tu del ciel regina.\nVergine saggia, et del bel numero una\nde le beate vergini prudenti,\nanzi la prima, et con piú chiara lampa;\no saldo scudo de l'afflicte genti\ncontra colpi di Morte et di Fortuna,\nsotto 'l qual si trïumpha, non pur scampa;\no refrigerio al cieco ardor ch'avampa\nqui fra i mortali sciocchi:\nVergine, que' belli occhi\nche vider tristi la spietata stampa\nne' dolci membri del tuo caro figlio,\nvolgi al mio dubbio stato,\nche sconsigliato a te vèn per consiglio.\nVergine pura, d'ogni parte intera,\ndel tuo parto gentil figliola et madre,\nch'allumi questa vita, et l'altra adorni,\nper te il tuo figlio, et quel del sommo Padre,\no fenestra del ciel lucente altera,\nvenne a salvarne in su li extremi giorni;\net fra tutt'i terreni altri soggiorni\nsola tu fosti electa,\nVergine benedetta,\nche 'l pianto d'Eva in allegrezza torni.\nFammi, ché puoi, de la Sua gratia degno,\nsenza fine o beata,\ngià coronata nel superno regno.\nVergine santa d'ogni gratia piena,\nche per vera et altissima humiltate\nsalisti al ciel onde miei preghi ascolti,\ntu partoristi il fonte di pietate,\net di giustitia il sol, che rasserena\nil secol pien d'errori oscuri et folti;\ntre dolci et cari nomi ài in te raccolti,\nmadre, figliuola et sposa:\nVergina glorïosa,\ndonna del Re che nostri lacci à sciolti\net fatto 'l mondo libero et felice,\nne le cui sante piaghe\nprego ch'appaghe il cor, vera beatrice.\nVergine sola al mondo senza exempio,\nche 'l ciel di tue bellezze innamorasti,\ncui né prima fu simil né seconda,\nsanti penseri, atti pietosi et casti\nal vero Dio sacrato et vivo tempio\nfecero in tua verginità feconda.\nPer te pò la mia vita esser ioconda,\ns'a' tuoi preghi, o Maria,\nVergine dolce et pia,\nove 'l fallo abondò, la gratia abonda.\nCon le ginocchia de la mente inchine,\nprego che sia mia scorta,\net la mia torta via drizzi a buon fine.\nVergine chiara et stabile in eterno,\ndi questo tempestoso mare stella,\nd'ogni fedel nocchier fidata guida,\npon' mente in che terribile procella\ni' mi ritrovo sol, senza governo,\net ò già da vicin l'ultime strida.\nMa pur in te l'anima mia si fida,\npeccatrice, i' no 'l nego,\nVergine; ma ti prego\nche 'l tuo nemico del mio mal non rida:\nricorditi che fece il peccar nostro,\nprender Dio per scamparne,\nhumana carne al tuo virginal chiostro.\nVergine, quante lagrime ò già sparte,\nquante lusinghe et quanti preghi indarno,\npur per mia pena et per mio grave danno!\nDa poi ch'i' nacqui in su la riva d'Arno,\ncercando or questa et or quel'altra parte,\nnon è stata mia vita altro ch'affanno.\nMortal bellezza, atti et parole m'ànno\ntutta ingombrata l'alma.\nVergine sacra et alma,\nnon tardar, ch'i' son forse a l'ultimo anno.\nI dí miei piú correnti che saetta\nfra miserie et peccati\nsonsen' andati, et sol Morte n'aspetta.\nVergine, tale è terra, et posto à in doglia\nlo mio cor, che vivendo in pianto il tenne\net de mille miei mali un non sapea:\net per saperlo, pur quel che n'avenne\nfôra avenuto, ch'ogni altra sua voglia\nera a me morte, et a lei fama rea.\nOr tu donna del ciel, tu nostra dea\n(se dir lice, e convensi),\nVergine d'alti sensi,\ntu vedi il tutto; e quel che non potea\nfar altri, è nulla a la tua gran vertute,\npor fine al mio dolore;\nch'a te honore, et a me fia salute.\nVergine, in cui ò tutta mia speranza\nche possi et vogli al gran bisogno aitarme,\nnon mi lasciare in su l'extremo passo.\nNon guardar me, ma Chi degnò crearme;\nno 'l mio valor, ma l'alta Sua sembianza,\nch'è in me, ti mova a curar d'uom sí basso.\nMedusa et l'error mio m'àn fatto un sasso\nd'umor vano stillante:\nVergine, tu di sante\nlagrime et pïe adempi 'l meo cor lasso,\nch'almen l'ultimo pianto sia devoto,\nsenza terrestro limo,\ncome fu 'l primo non d'insania vòto.\nVergine humana, et nemica d'orgoglio,\ndel comune principio amor t'induca:\nmiserere d'un cor contrito humile.\nChe se poca mortal terra caduca\namar con sí mirabil fede soglio,\nche devrò far di te, cosa gentile?\nSe dal mio stato assai misero et vile\nper le tue man' resurgo,\nVergine, i' sacro et purgo\nal tuo nome et penseri e 'ngegno et stile,\nla lingua e 'l cor, le lagrime e i sospiri.\nScorgimi al miglior guado,\net prendi in grado i cangiati desiri.\nIl dí s'appressa, et non pòte esser lunge,\nsí corre il tempo et vola,\nVergine unica et sola,\ne 'l cor or coscïentia or morte punge.\nRaccomandami al tuo figliuol, verace\nhomo et verace Dio,\nch'accolga 'l mïo spirto ultimo in pace.\n</canto>"}
